---
title: Yivsiz Av Tüfeği Ruhsatı Nasıl Alınır?
tags: [av tüfeği, yivsiz tüfek,  tüfek ruhsatı, tüfek ruhsatı kart, tüfek ruhsat ücreti, kimler av tüfeği alabilir, av tüfeği almak, otomatik av tüfeği]
header:
  teaser: /assets/images/posts/tufekruhsat.jpg
  image: /assets/images/posts/tufekruhsat.jpg
  caption: "Fotoğraf Sahibi : [Iuri Akopov](https://www.themeateater.com/gear/general/best-semi-auto-hunting-rifles)"
category: Kisisel
layout: single
permalink: /kisisel/Yivsiz-Av-Tufegi-Ruhsati-Nasil-Alinir/
---

Merhaba, bir süredir almak isteyip de ertelediğim şeylerden biri olan "Yivsiz Av Tüfeği" 'ni 2024 zamlarından etkilenmeden almak için 2023'ün son günlerinde aradan çıkarmak istedim.

Sonrasında bahsettiğim ya da öğrenen bir kaç tanıdığım sürecin nasıl işlediğini sorunca hem elimin altında hazırda dursun, hem de merak eden varsa buradan da bilgi alabilsin diye blogda bir yazı yazmaya karar verdim.

# Hangi Şartları Sağlamalıyım

- 18 Yaşını Doldurmuş Olmak
- Sağlık açısından silah ruhsatı almaya engel bir durumu olmamak
- Adli Sicil kaydınızda silah ruhsatı almaya engel bir durum olmaması

Öncelikle bağlı bulunduğunuz sağlık ocağına başvurup, aile hekiminizden "Yivsiz Av Tüfeği Ruhsatı için Sağlık Raporu" almanız gerekiyor. Bunun için öncesinde "E-Devlet Üzerinden Kişisel Sağlık Bilgi Formu"nu doldurup o şekilde gitmeniz işlemleri biraz daha hızlandırabiliyor.

Aile Hekiminizin muayenesi sonrasında bir engel görülmediği takdirde silah ruhsatı için sağlık raporunuzu alıyorsunuz.

Sonrasında nüfus kaydınızın bulunduğu yere göre İl veya İlçeler için Emniyet Müdürlüğüne, Köy veya Kasabalar için Jandarma Karakoluna giderek "Yivsiz Av Tüfeği Ruhsatı" almak istediğinizi söylüyorsunuz. Benim anlatımım Emniyet Müdürlüğü üzerinden olacak, ancak köy veya kasabada ikamet ediyorsanız Jandarma Karakolu olarak düşünebilirsiniz.

Size hazırlamanız gereken evrakların yazılı olduğu bir kağıt veriyorlar ve bir dilekçe örneği veriyorlar.
Dilekçeyi doldurup gereken evrakları tamamlıyorsunuz.

# Gerekli Evraklar

- Sağlık Raporu
- Vergi Dairesinden "Yivsiz Tüfek Harcı" ödeme makbuzu. (Her bir tüfek için ayrı ayrı) **424,70 TL - 2024-**
- Vergi Dairesinden "Borcu Yoktur" kağıdı.
- Ziraat Bankası Gişesinden ödenecek "Tüfek Ruhsat Belge Ücreti" - **400 TL - 2024-**
- 2 Adet Biyometrik Fotoğraf (Son 1 Yıl içinde çekilmiş)

Ödemeleri online olarak değil de gişe üzerinden yapmanız faydalı olacaktır, dekontları ile işlem yapıldığı için dekonta ihtiyacınız var.

Bu evrakları tamamladıktan sonra **1** adet **Dar Mavi Klasör** ve içine **1** adet **Mavi Telli Dosya** alıp Emniyet Müdürlüğüne gidip teslim ediyorsunuz.

# Satın Alma Belgesi Süreci

Dilekçeniz önce onay sürecinden geçiyor ve adli sicil kontrolleriniz yapılıyor. Emniyetteki işlemleriniz tamamlandığında dilekçenizde belirttiğiniz cep telefonunuza "YIVSIZTUFEK" başlıklı bir SMS geliyor ve size düzenlenen satın alma belgesinin numarası tarafınıza iletiliyor. Emniyetten de sizi arayarak durumu bildiriyorlar ve tüfeği satın alabileceğinizi söylüyorlar.

# Satın Alma Süreci

Yukarıdaki işlemlerin sonrasında istediğiniz, yetkili Av Bayisine giderek "Yivsiz Av Tüfeği"nizi alıyorsunuz.
Bayi sizin kimlik numaranızı istiyor ve adınıza düzenlenmiş satın alma belgesini doğruluyor. Silahınızı kontrol ederek teslim alıyorsunuz ve bayinin size düzenlediği nakil belgesi ve fatura ile birlikte tekrardan Emniyet Müdürlüğüne geliyorsunuz ve Ruhsat Şubede silahın kontrolünü ve kaydını yapıyorlar. Burada dikkat etmeniz gereken, silahın seri numarasının bayinin düzenlediği faturada birebir yazması.

# Tüfeğin Taşınması

Aldığınız tüfeği Emniyet Müdürlüğüne getirirken de, herhangi bir yere naklederken de kılıfında ve boş olarak taşımanız gerekmekte. Açık şekilde gezdirmeniz yasak. Bunu süreç içerisinde hem görevliler hem av bayisi söyleyecektir ancak ben de hatırlatmak istedim.

# Kaydettirdiğim Tüfeği Hemen Kullanabilir Miyim ?

Kayıt işlemleri sonrasında eğer hemen kullanmak istiyorsanız geçici tüfek ruhsatı belgesi çıktısı veriyorlar. Belge vermeseler bile en kısa sürede Tüfek Ruhsatınız aynı Kimlik ve Sürücü belgeniz gibi kart şeklinde posta ile size ulaşıyor. Gayet şık bir ruhsat belgesi daha cüzdanınızda yer ediniyor.

İşlemler bittikten sonra bir kaç gün içerisinde E-Devlet'ten Tescilli Silah Ruhsatı Sorgulama bölümünden adınıza kayıtlı tüfeğinizi kontrol edebilirsiniz.

# Ruhsat Yenileme Süreci

Aldığınız ruhsat 5 Yıl geçerli, 5 yılın sonunda tekrardan yenilemeniz gerekmekte. Aynı evrakları hazırlayıp aynı ödemeleri yaparak Emniyet Müdürlüğüne gitmeniz yeterli.
