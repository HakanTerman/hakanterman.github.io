---
title: Flower Pot Telsiz Anteni Nasıl Yapılır ?
tags: [amatortelsiz, amatör telsiz, telsizcilik, telsiz anteni, telsiz anteni yapmak, telsiz anteni yapımı, el yapımı anten, anten yapmak, flower pot, su borusu anten, ozmak anten yapımı, diamond anten yapımı, uhf anten, vhf anten]
header:
  teaser: /assets/images/posts/flowerpot.jpg
  image: /assets/images/posts/flowerpot.jpg
  caption: "Fotoğraf Sahibi : [Marco González](https://500px.com/MarkoGonzalez)"
category: Teknoloji
layout: single
toc: true
permalink: /teknoloji/Flower-Pot-Telsiz-Anteni-Nasil-Yapilir/
---

# Flower Pot (Çiçek Saksısı) Anten

Plastik bir su borusu ve RG-58 Kablo ile belirlenen ölçülere sadık kalınarak yapıldığında ölçüme gerek kalmaksızın çalışabilen, başlangıç ve ilerleyen aşamalarda işinize yarayabilecek bir anten modeli. Şuan evimin çatısında dikili halde bu antenden bir tane mevcut.

# Neden Böyle Garip Bir Adı Var ?

Bu konu benim de merak ettiğim bir şeydi, çoğu amatör de bilmiyor sanırım. VK2ZOI (John Bishop) abimiz konuyu şöyle açıklamış. Anteni ilk olarak 1993 yılında Hornsby ve Bölge Amatör Radyo Kulübü (HADARC) isimli bir klübün toplantısında tanıtıyor ve bu antenin üzerine plastik çiçekler yerleştirerek onu etkili bir şekilde gizleyebileceğinizi anlatıyor. Gizleme sebebini ise hemen hemen bugün apartman dairelerinde oturup çatı anteni konusunda sorun yaşayan arkadaşlar daha iyi anlayacaktır. Maalesef insanlar antenlerden korkuyor ya da tehlikeli bir şeymiş gibi anlıyorlar, müstakil olmayan evlerde anten montajına bir türlü onay verilmiyor.
VK2ZOI'nin bu konuda komşularınızın bir verici anteniniz olduğunu fark etmesini istemiyorsanız yararlı olabilir diyor. Komşunuz Bahçe Bitkileri alanında Yüksek Lisans diplomasına değilse bu bitkinin aslında bir anten olduğunu anlayacağını düşünmediğini söylüyor ve aşağıdaki fotoğrafta açıkça görebileceğiniz gibi anteni gizlediğini gösteriyor.

![Çiçek-Saksı-Anten](https://vk2zoi.com/assets/flowerpot-presentation.jpg)

Antenin ismi bu konuya bağlı olarak Çiçek Saksısı anten olarak kalmış. O dönemlerde bu anten için bahçe şemsiyesi olarak da gizlenebileceği önerisinin de geldiğini açıklıyor. Düşünüyorum da gayet mantıklı bir öneriymiş :)

![Flower-Pot-Şemsiye](https://m.media-amazon.com/images/I/31Ea0Qql4qL.jpg)

Anten yapımında kullanacağımız proje yukarıda da belirttiğim üzere [VK2ZOI - John Bishop](https://vk2zoi.com/) isimli Avusturalyalı bir abimize ait. Ben sadece bu projeyi Türkçe'ye çevirip olabildiğince detaylı şekilde anlatmak istiyorum.

# Malzemeler

- **1 Metre 25'lik Boru** Temiz su tesisat borusu, sağlam olması ve bükülmemesi için kompozit boru kullanabilirsiniz ancak aluminyum korumalı olmaması gerekiyor.
- **RG-58 50Ohm Kablo** RG-213 ya da LMR400 de kullanabilirsiniz, ancak sargıları bükmek zor olacaktır
- **Aluminyum Folyo ya da Aluminyum Bant** Normalde aluminyum folyo kullanılıyor ancak folyoyu sarmak ve sabitlemek zor olduğu için bantlı şekilde olanı ideal.
- **Elektrik Bandı** Yaklaşık bir sargı bant harcıyoruz, kaliteli olan bantlardan kullanmanız yararınıza olur.
- **Misina (Bir karış kadar)** Kablonun ucunu yukarıya bağlamak için gerekiyor.
- **Silikon** Kabloyu sabitlemek için.
- **Boru için kapak** Ben biten parfüm şişemin kapağını kullandım, isterseniz boruyu aldığınız yerde boru kapağı alabilirsiniz.
- **Japon Yapıştırıcısı** Borunun üst ve alt kısımlarına kapak yapıştırmak için.
- **Sabitlemek için U-Bond veya Vidalı kelepçe** anteni bir yere sabitlemek için kullanabileceğiniz herhangi bir parça. Tel de kullanabilirsiniz.

## Araçlar
- **Bıçak** (Kabloyu soyarken lazım olabiliyor)
- **Pense** (Kabloyu soyarken lazım olabiliyor)
- **Matkap** (Kablo deliklerini açarken ihtiyacınız olacak)
- **Testere** (Boruyu istediğiniz ölçüde kesmek için kullanabilirsiniz)
- **Cetvel veya Milimetrik ölçüm yapılacak Metre** (MM cinsinden verilen değerleri tam ölçmek önemli)

# Dual Band Yarım Dalga Flower Pot Anten Yapım Aşaması

Antenimizin tam uzunluğu alttaki sargı bobin ile birlikte yaklaşık 96-97 CM olacak, ancak anteni sabitlemek için boruyu tam 95'den değil biraz daha uzum kesmenizi tavsite ediyorum. 97 CM uzunluğundaki anten için en az 20-25 cm daha boşluk bırakırsanız rahatca sabitleyebilir, ve esneme yapmasının önüne geçebilirsiniz.

![Çiçek-Saksı-Anten-Proje](/assets/images/posts/yazi/yarim-dalga-flower-pot.jpg)

Görselde de görüleceği üzere üst kısımdan kapak boyutunca boşluk bırakarak başlıyoruz. Benim kullandığım kapak 1 cm harcıyordu.

1 cm olan kısmı kalem le işaretledikten sonra 34.5 cm sonrasına işaret koyup aluminyum folyonun başlangıç noktasını belirliyoruz.Bu işaretin 23.5 cm altına bir çizgi çekip aluminyum folyo bitişini bulmuş oluyoruz. Bulduğumuz bu bitiş çizgisinden 32.4 cm daha aşağıya inip bobin sargısının başlangıcını buluyoruz ve bu noktaya matkap yardımıyla bir delik açıyoruz.

![Çiçek-Saksı-Anten-Delik](https://vk2zoi.com/assets/drilling-angle.jpg)

25'lik boruda 9 sargı yaklaşık olarak 4.5cm'e denk geleceği için açtığımız deliğin 4.5cm altından bir delik daha açmamız gerekiyor. (Yanlış yapmamak için 9 tur kablo sarıp deneyebilirsiniz ancak bende bu şekilde oldu)

Şimdi dış kısım hemen hemen hazır. Kullanacağımız koaksiyel kablomuzun ucundan itibaren 45.7 cm olan kısmın plastik kılıfını soyuyoruz.

![Çiçek-Saksı-Anten-KabloSoyma](https://vk2zoi.com/assets/cut-coax.jpg)

Soyduğumuz kablonun içindeki aluminyum sargıyı kesip çıkarıyoruz. Bize sadece kablonun içindeki korumalu olan ve tek hat olan uç lazım.

![Çiçek-Saksı-Anten-KabloTemizleme](https://vk2zoi.com/assets/cleanup-coax.jpg)

Bu şekilde hazırlamak için önce bıçakla 45.7 den bir daire çizin sonrasında hafif bükerek plastik parçayı koparın. Sargılı olan kısmı ise bıçakla çizerek koparmaya çalışın, kaliteli kablolarda baya zor olacaktır, ayrıca elinizi çizmesi de mümkün. Dikkatli olun.

![Çiçek-Saksı-Anten-Kablo](https://vk2zoi.com/assets/feed-coax.jpg)

Kablomuzu hazırladıktan sonra açtığımız deliklerden üstteki delikten boruya sürmeye başlayalım. Ucu dışarıya çıkınca misina ile ucunu sıkıca bağlayın, hatta çıkacak gibi olursa bir damla japon ile misinaya yapıştırabilirsiniz.

![Çiçek-Saksı-Anten-Misina](https://vk2zoi.com/assets/fishing-line.jpg)

Sonra borunun 1 Cm içine doğru itin ve misina ile ucundan tutarak kabloyu sürdüğünüz delikten geri çekin. İçerideki kablonun gergin olduğundan emin olun. Üst kapağı ısıtıcı ile ya da japon yapıştırıcısı ile boruya kapatabilirsiniz artık içimiz kalmadı. Misinanın uçları dışarıda kalırsa kablonun aşağıya kaymasını engelleyecektir. Kablomuzun diğer ucunu saat yönünde 9 tur olacak şekilde boruya sarıyoruz ve bir elimizle dağılmasın diye sıkıştırıp alttaki delikten boruya itiyoruz.

![Çiçek-Saksı-Anten-Folyo](https://vk2zoi.com/assets/sleeve.jpg)

Buradan sonra folyo için işaretlediğimiz kısma aluminyum bant ile ya da folyo ile sargımızı yapıyoruz.

![Çiçek-Saksı-Anten-Sargı](https://vk2zoi.com/assets/coil.jpg)

Kabloyu sargı yönünde rahatça yönlendirebilmek için delikleri biraz yontup, matkap ile yön verebilirsiniz.

![Çiçek-Saksı-Anten-Yontma](https://vk2zoi.com/assets/coil-holes-2.jpg)

Açıkta kalan tüm folyo kısımların üzeriyle birlikte bobinin üzerini elektrik bandımızla sarıyoruz. İçeriye kesinlikle su almaması için deliklerin üzerini de sardığınızdan emin olun. Kabloya zarar vermeden silikonla destekleyebilirsiniz.

![Çiçek-Saksı-Anten-Folyo-Bantlama](https://vk2zoi.com/assets/sleeve-heatshrink-2.jpg)

Borunun alt ucunu silikon ile doldurup kablonun hareket etmesini önlemeniz de mümkündür.

![Flower-Pot](/assets/images/posts/yazi/fpot.jpg)

Bitmiş hali buna benzer bir şekil almalı. Telsizciler.org sayfasından TA4AWS - Salih bey'in yapmış olduğu bu anten yukarıdaki anlatıma tam olarak uyuyor.

Antenimiz hazır, sabitlemek için u bond ile bobinin altında kalan kısımdan herhangi bir yere vidalayabilirsiniz. Eğer isterseniz antene başlamadan önce su borusunun alt kısmına vidalı uç montajı yaparak antene yivli bir sabitleme aparatı da yapmanız mümkün.

![Flower-Pot-Yivli](/assets/images/posts/yazi/anten-aparat1.jpg)

Telsizciler.org sitesinden TA3OAS - Serdal bey bu şekilde bir çözüm ile anteni motorsikletinin arkasına montajlamış.

![Flower-Pot-Yivli](/assets/images/posts/yazi/anten-aparat2.jpg)

Genel olarak çatıda her yöne ulaşabileceği bir konuma montajını yaparsanız cihazınızın kendi anteni ile ulaşamadığınız bir çok röleye ulaşabildiğinizi, ayrıca QRM miktarının azaldığını görebilirsiniz. Ölçülere sadık kaldığınız takdirde SWR değerinin 1:1 olduğu söylenmiş. SWR metrem olmadığı için ölçme şansım olmadı, ancak korka korka yaptığım ilk denemede daha önce QRM oluşan Honaz rölesinde sesimin gayet net geldiğini söyleyen TA4ABJ ve TB4PKP antenin kazancını benim için doğrulamış oldu.

![Flower-Pot-Çatı](http://www.purwoko-edi.com/wp-content/uploads/2020/05/Flower-2BPot-2B-25282-2529.jpg)

Eğer SWR ölçümü yaparsanız, ve yüksek bir değer alırsanız anten üzerindeki aluminyum kısmı bir kaç milimetre aşağı ya da yukarı oynayıp doğru değeri bulduğunuz yerde sabitleyebileceğiniz yönde yorumlar yapılmış.

VK2ZOI Bu proje ile yaklaşık 3dB Kazanç sağlayabileceğinizi söylüyor, ve bu proje dünya üzerinde sayısız defa yapıldı. Antenin geliştiricisi olan VK2ZOI'ye teşekkürlerimizi sunuyoruz.

Buradaki anlatıma bağlı kalarak yapacağınız antenlerin fotoğraflarını bana bir şekilde iletebilirseniz yazının alt kısmında çağrı kodlarınızla birlikte yayınlamak isterim. Umarım faydalı bir anlatım olmuştur.
Denemek isteyen arkadaşlara kolay gelsin !

TA4ADP - Hakan TERMAN
