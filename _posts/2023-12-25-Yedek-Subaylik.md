---
title: Yedek Subaylık - Başvuru'dan Terhis'e Kadar Tüm Süreç
tags: [yedek subaylık,  askerlik, astegmen olmak, astcavus olmak]
header:
  teaser: /assets/images/posts/yedeksubay.jpeg
  image: /assets/images/posts/yedeksubay.jpeg
  caption: "Fotoğraf Sahibi : [Anadolu Ajansı](https://www.aa.com.tr/tr/gundem/en-buyuk-harbiyeli-ataturkun-kara-harp-okuluna-girisinin-124-yil-donumu-torenle-kutlandi/2844324)"
category: Kisisel
layout: single
permalink: /kisisel/Yedek-Subaylik/
---

Uzun zamandır yazmak istediğim bir yazıydı, sınıflandırıldığım günden itibaren acaba ne ile karşılaşacağım, nasıl bir yer, neler olacak diye merak ederek adım adım yaşadığım bu süreci dışarıdan birinin bilmesi gerektiği sınırlarda sizlere anlatmak istiyorum. Şunu bilmenizi isterim ki bazı konuların detaylarına inmek mümkün değil. En detayına kadar anlatılamayacak kadar önemli bir göreviniz olacak. Gördüğünüz ve bildiğiniz bazı şeyler, bazı anılar ömür boyu sizinle birlikte birer sır olarak kalacak. Eğitimdeki 'İstihbarat' derslerinde de bu bilinci sizlere öğretecekler.

Türk vatandaşı olup, lisans derecesinde üniversite bitirmiş her Türk gencinin başvuru yapabileceği bu türde askerlik hizmeti için çok fazla bir kaynak olmayışı da yine askerlik konusunda bilgi verilirken ve konuşulurken söylenecek her şeye dikkat etmemiz gerektiğinden olsa gerek.

Lisans derecesinde üniversite mezunları askerliğini üç şekilde yapabiliyor. Bunlardan biri normal şekilde sınıflandırılarak 6 ay yapılıyor. Diğeri de “yedek subaylık“, 12 ay yapılıyor. Lisans mezunları isterlerse "yedek astsubay" sınıflandırmasına da başvuru yapabiliyorlar, bu da aynı şekilde 12 ay sürüyor, ihtiyaca göre eğer yedek subay olmaya hak kazanamadılarsa bu şekilde de askerlik yapabiliyorlar.

Daha önceki sistemde, Lisans mezunu olmayan erlerin 12 ay, lisans mezunu olan erlerin 6 ay yapması durumu ise, silahlı kuvvetler yedek subay olarak sınıfladıramadığı için üniversite mezunu erlere diğerlerine göre bir ayrıcalık sunarak kısa dönem askerlik yaptırıyor diye söyleniyordu. Bunu yazılı bir kaynaktan doğrulayamadım.

Kısa dönem yapanlar; Er, Onbaşı ve Çavuş rütbelerinde olabiliyor. Yedek subay olanlar ise, askeri öğrenci statüsü ile başlıyor; eğitimleri bittikten sonra Asteğmen rütbesi ile hizmete başlıyor, 8 ay sonra ise Teğmen rütbesi takıp askerlik hizmeti bitene kadar Teğmen olarak kalıyor ve sonrasında terhis oluyorlar.


En çok merak edilen konulardan birisi ise maaş, Bu süre zarfında, ilk önce askeri öğrenci maaşı alıyor, sonra Asteğmen maaşı ve Teğmen olduğu süre için de Teğmen maaşı alıyor. Maaşlar, askerlik hizmetini yaptığınız yere göre değişiyor tabiki de; “iç güvenlik bölgesi” olarak adlandırılan terör riski yüksek yerlerde yapanlar maaşlarına ek tazminat da alıyorlar; sınırda yapanlar da “hudut tazminatı” alıyor, adalarda görev yapanlar yine aynı şekilde ek tazminatlar alıyor. KKTC'de görev yapan arkadaşların da ek hakları var diye biliyorum.


## Kimler Yedek Subay Olabilir ?

Dört yıl ve daha fazla süreli yükseköğretim kurumlarından mezun olanlar ile yetkili makamlarca dengi olduğu kabul edilen yurt dışı öğrenim kurumu mezunu olan erkek Türk vatandaşlarının tamamı "Yedek Subay Aday Adayıdır"

Aday adayları arasında yapılan sınıflandırma sonucunda, ihtiyaca göre seçilenler "Yedek Subay Adayı" olarak belirleniyor. Bu adaylar, "Sınıf Okulları"nda aldıkları eğitimle birlikte, yapılan sınav sonuçlarına göre ya Yedek Subay olma hakkı kazanıyor ya da sınavda başarısızlık durumunda askerliklerine "Er" olarak devam ediyorlar. Erler için askerlik süresi 6 ay olduğu için, sınıf okulundaki geçirilen süre toplam askerlik süresinden düşülerek kalan kısmını tamamlayıp terhis oluyorlar.

Yani maddelere ayırmak gerekirse ;

**Türkiye Cumhuriyeti vatandaşı olmak**
**Erkek olmak**
**En az lisans derecesinde bir okul mezunu olmak**
**Türk Silahlı Kuvvetleri sağlık yönetmeliğine uygun bir yapıda olmak**

Daha fazla detay ve güncel bilgiler için Askeralma Genel Müdürlüğü'nün Yedek Subay Sayfasını ziyaret edebilirsiniz.
https://www.msb.gov.tr/Askeralma/icerik/yedek-subay

## Başvuru

E-Devlet şifrenizin olduğunu varsayarak devam etmek istiyorum.

Arama kutucuğuna "Askerliğim" yazdığınızda açılan sayfada yer alan aşamalardan ilerleyerek birinci adımı tamamlıyorsunuz. İlk adımları tamamladıktan sonra ilgili sayfadaki "Yoklama Başvurusu Süreç Takibi" bağlantısına tıklayarak sürecinizi takip edebilirsiniz.

Yoklama işleminizin ilk adımını tamamladıktan sonra, sıradaki adım olarak aile hekiminize başvurarak askerlik için muayene olmanız gerekiyor. Kimlik belgenizle gitmeniz yeterli.

Muayene sonrasında, süreç takip ekranında muayene satırının karşısındaki kısım yeşile dönerek tamamlandı şeklinde bir not olmalı. Ancak, sistemde yaşanan yoğunluklar nedeniyle işlemlerin sonuçları geç yansıyabiliyor. Bu durumda biraz sabırlı olmanız gerekiyor. 24 Saate kadar yansıması gerekiyor diye biliyorum.

Yoklama işleminizin ikinci adımını başarıyla tamamladıktan sonra, yoklama süreciniz Askeralma Genel Müdürlüğü tarafından tamamlanacaktır. Bu aşamada sizin yapmanız gereken özel bir işlem bulunmamaktadır.

Aile hekiminiz tarafından "askerliğe elverişlidir" kararı verilmesi durumunda, yoklama sonuçları elektronik ortamda askerlik şubesi kayıtlarına aktarılacaktır. Bu süreçte herhangi bir ek işlem yapmanıza gerek yok.

Tüm adımlar tamamlandıktan sonra bu görseldeki sonucu görmelisiniz.

![Askerlik-Basvuru](https://www.msb.gov.tr/Content/Upload/Images/Askeralma/00image91220217.png)

Yoklama işlemlerini tamamladıktan sonra, bir sonraki adım olarak "Askerlik Hizmet Tercih İşlemleri" bağlantısına tıklayarak devam ediyorsunuz.

Karşınıza çıkan tüm sorulara dikkatlice yanıt vererek formları eksiksiz dolduruyorsunuz. Bu aşamada, özellikle tarih seçim ekranında dikkatli olmanız önemlidir. Hangi celp döneminde sınıflandırılmak istiyorsanız, ona uygun bir seçim yapmanız gerekiyor. Başvurunuzu tamamladıktan sonra, sonuçların açıklanacağı tarihi beklemek üzere yayınlanan takvime göre hareket ediyorsunuz.

<iframe width="450" height="315" src="https://www.youtube.com/embed/EpZGVUYFgko" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

Başvuru işleminiz tamamlandıktan sonra, belirlenen takvime göre sonuçların açıklanacağı tarihe kadar beklemeye geçiyorsunuz. Bu süreçte, ilgili tarihte sabah 10'dan sonra, E-Devlet üzerinden sonuçları kontrol etmekten başka bir adım kalmıyor. Sonuçların açıklandığı günden itibaren bundan sonraki adımlarınızı planlayabilirsiniz.

## Sınıf Okulu

Gittiğiniz sınıf okulunda da size söyleyecekleri bir konu da bu. Eğitim aldığınız dönem görevini er olarak yapan askerler gibi "acemi birliği" değil, "sınıf okulu" olarak tarif edilir. Yedek Subay / Astsubay olarak sınıflandırılan arkadaşlar sizin acemi birliğiniz yok. Sizin eğitim aldığınız yerin adı "Sınıf Okulu"

## Hizmet Türü

Yedek Subay olarak sınıflandırılmanın da iki türü mevcut. Meslek Kurası ve Takım Komutanı olarak ikiye ayrılıyorsunuz. İki türlü de asteğmen olacaksınız ve 12 ay askerlik yapacaksınız ancak hizmet türleriniz farklı. Şimdi bunu nereden anlayacağınız diye sorduğunuzu duyar gibiyim. Sınıflandırma sonucu ekranında bunu fark etmeniz mümkün değil. Sınıflandırıldıktan bir kaç gün sonrasında yine E-Devlet üzerinden Sevk Belgesi oluşturma ekranına girip oradan alacağınız sevk belgenizde görüntülemeniz mümkün. Eğer "Meslek Kurası" ibaresi o sayfanın herhangi bir yerinde varsa meslekçisiniz, diğer türlü sınıfınıza göre farklı bir şey yazıyorsa (Topçu sınıfı için ; Adestim, ÇNRA vs. gibi) Takım Komutanı eğitimi alacaksınız.

Şunu unutmayın, sınıf okulundan çıkana kadar sizlerin rütbesi "Asteğmen" değil, siz orada birer kursiyersiniz. Rütbeleriniz omuzlarınızda olacak ama birer sayı olacak. Oradan mezun olana kadar Asteğmen değilsiniz, bazılarınız sınavdan başarısız olarak statü kaybı durumuyla Er olarak devam edebilirsiniz.

Kısa kısa özetlemek gerekirse :

### Meslek Kurası

İsminden de anlayacağınız üzere askerlik hizmetinizi kendi mesleğinizi yaparak geçireceksiniz.Eğer sevk edildiğiniz birlikte kendi mesleğinize uygun bir alan yok ise size yakın olabilecek, genellikle evrak işi, kayıt işi gibi şeylere de hazırlıklı olun. Eğitim süreniz 4 Hafta (28 Gün) olup 3. Haftanın sonunda kura çekerek yerlerinizi belirleyecek ve sonrasında sınıf okulundan ayrılacaksınız daha sonrasında 15 Gün Mehil izni kullanıp sevk edildiğiniz yerde görevinize başlayacaksınız.

Eğitim içeriğinden bahsetmek gerekirse ilk 2 hafta sağa sola dönüş, selam verme gibi şeyler, orada da öğreneceğiniz adıyla "Yanaşık Düzen Eğitimi" sonrasında "Tek Er Muharebe" eğitimi ve "İstihbarat" dersleri.
3.Hafta yine ismini hatırlamadığım dersler ve sınavlarınız olacak. 3. haftanın sonunda kura, 4. hafta törene hazırlık, neredeyse her gün yürüyüş. Son gün yemin töreni ve rütbe töreni. 4 Haftalık eğitim sürecinde hafta sonu izni yok, çarşıya çıkış yok. Yemin etmeden kışla dışına çıkmanız mümkün değil.

Meslekçi olan arkadaşlar çoğunlukla gittiğiniz yerde harici ve dahili elbiseler ile çalışacaksınız, kamuflajlarınızı çok nadir giyme şansınız olacak hatta bazılarınız eğitim sonrasında görev yerinizde hiç giymeyeceksiniz ancak her an giyecek gibi hazır tutmanız gerekecek.

Askerliğinizin bitmesine 90 gün kala rütbe terfileriniz gelecek ve kalan 3 aylık süreci Teğmen olarak devak tamamlayacaksınız.

### Takım Komutanı

Hizmet türü bu şekilde olan arkadaşların eğitim süresi 10 Hafta (70 Gün) olup askerlik hizmetlerinin 2.5 ayı dolu dolu bir eğitimle geçecek.
Temel Eğitim bu hizmet türü için 21 Gün olup, 21. Günden sonraki haftalarda çarşı izinleri var. Yemin ettikten sonra kışla dışına çıkabiliyorsunuz. Yemin töreninde ailelerinizi görme şansınız olacak, ancak akşamında kaldığınız yerden yine kışladasınız. Sonraki haftalarda sınıf okulunuzun kurallarına göre çarşı izinleriniz olacaktır.

Meslek Kurasına tabi olan arkadaşlara kıyasla her türlü eğitimi alıp tam donanımlı şekilde sınıflandırılacaksınız. Bir çoğunuz gittiğiniz yerlerde asker eğitecek ve kıdem sahibi olarak görev yapacaksınız. Çoğunlukla kamuflaj ile çalışacaksınız, aranızda bazılarınız sınıf okulunda görevli olarak kalabilir ya da başka eğitim merkezlerine de sevk edilebilirler. Aldığınız tüm eğitimlerden ve fiziksel hareketlerden sınavlara tabi tutulacaksınız ve sonrasında 9. Haftanın sonunda kura çekerek yerinizi belirleyeceksiniz. 10. Haftanın sonunda sınıf okulunuzdan ayrılarak 15 gün mehil izni kullandıktan sonra sevk edildiğiniz yerde göreve başlayacaksınız.

Askerliğinizin bitmesine 30 gün kala rütbe terfileriniz gelecek ve kalan 1 aylık süreci Teğmen olarak devak tamamlayacaksınız.

## Sınav İçeriği

Ben meslekçi olduğum için, meslekçilerin sınav içeriği ve gördüğü yazılı eğitimden bahsedebilirim.

- Yanaşık Düzen
- Tek Er Muharebe

Bu iki dersten sınava tabi tutulacaksınız, bunun eğitimlerini yazılı ve uygulamalı olarak alacaksınız.

İstihbarat ve Yönetmeliği anlatan derslerden de sözlü olarak eğitim alacaksınız ancak yazılı sınav bu dersi kapsamıyor.

Bu sınavlardan kalan arkadaşlar oluyor, böyle bir durumda statü kaybı olup Er olarak devam ediyorsunuz. Eğitimdeki geçirdiğiniz günler gününüzden düşürülüyor ve geri kalan günlerinizi tamamlayıp terhis oluyorsunuz. Statü kaybı için 2 etken var sınavlar ve güvenlik soruşturması.

## Asteğmen

![Astegmen](https://www.askerlik.org/wp-content/uploads/2020/05/aste%C4%9Fmen.jpg)

Buraya kadar başarıyla geldiğinizi varsayarsak, öncelikle bir çok yerde yazılan bu cümleyi ben de tekrar etmek istiyorum, yedek subaylık etrafınızda anlatılan askerlik anılarından çok farklı. Sınıf okulunda yaşadığınız şeylerden tutun da sevk edildiğiniz birliğinize kadar her yerde karşılaşacağınız şeyler sağda solda birilerinin anlattığı askerlik anılarından çok daha farklı olacak. Askerlik hizmetini yapmak için kısa süreliğine gelmiş de olsanız, kışla içerisinde rütbeli personelsiniz. Birileri size komutanım diyecek, emrinizde olacak. Size doğrudan emir ve görev veren sınırlı sayıda üstünüz olacak, bağlı bulunduğunuz sıralı sicil amirlerinizden emir alacak, onların izni ile hareket edeceksiniz. İşiniz genel olarak bellidir ve sabah aynı saatte mesaiye başlarsınız, akşam mesai bitiminde çıkarsınız. (Tatbikat, gece eğitimi, nöbet vb. görevler yoksa tabiki.)

## Kura Süreci, Askerlik Yerinizi Kendiniz Belirliyorsunuz

Yedek Subay ve Yedek Astsubay olan arkadaşlar, istediğiniz ilde askerlik yapma şansınız var. Eğitimden sonraki dönemde yanı sevk edileceğiniz kıtanızın yerini ihtiyaca göre açılan seçenekler arasından siz kendiniz belirliyorsunuz.

Bu seçeneklerin olduğu bir torba içerisinden çekeceğiniz kağıtla görev yerinizi belirliyorsunuz. Bodrum ile Hakkari'nin aynı torbada olması bile mümkün. Bu duruma bir istisna var ki o daha da hoşunuza gidecek, yukarıda sınav sınav diye belirttiğimi hatırlarsınız, sınıf okulu mezuniyet puanına göre %10’luk dilime giren kursiyerler kura çekmek yerine, kurada bulunan yerlerden istediğini seçiyor.

Bu durum çok karmaşık gelebilir, ancak şöyle anlatayım kısaca 600 kişi meslek kurasına tabi diyelim. Hizmet türünüze göre birden fazla sınav yapılıyor ve sınav puanlarının belirli yüzdeleri alınıyor ve ortaya çıkan ortalama puana göre sizin sıralamanız ortaya çıkıyor. Bu sıralamada ilk 60 kursiyer kuradan bir gün önce kendi mesleğine göre kura torbasındaki tüm seçenekleri görüyor ve bir tanesini seçme hakkına sahip oluyor.

Diyelim ki ilk 60'a iki tane bilgisayar mühendisi arkadaş düştü, ilk önce sırası daha önceki seçim yapıyor, ondan kalanları sırası ile diğerleri. Sıra ve meslek burada çok önemli.

## Maaş

Bir çoğunuzun tercih sebebi bu işin maddi karşılığı olduğunu biliyorum. Elbette başkaları 6 ay olarak yaparken 12 ay yapıyorsak bunun için tercih ettik diyenler olabilir. Aslında bir çok kişi kışlanın kapısından girerken bunu düşünse de ilerleyen günlerde sadece para için değil gerçekten sevginizle, isteğinizle yapmak istiyorsanız o şekilde tercih yapın diyerek uyarmak istiyorum. Görev süreniz olan 365 günü üzerinizdeki üniformaya yakışacak şekilde geçirmeniz önemli. Üzerinizde taşıdığınız subay üniformasının, Mustafa Kemal Atatürk'ün üniforması olduğunu, Kubilay'ın üniforması olduğunu asla unutmamanız ve ona göre davranmanız benim sizlere tavsiyemdir.

Eğitimde olduğunuz süreçlerde maaş değil, harçlık alacaksınız.

2022 yılında aylık 1200 Tl civarındaydı diye hatırlıyorum ancak emin değilim. Ancak üzerine gelen zamlarla ne duruma geldiğini inanın bilmiyorum.

Sınıf okulunuzdan mezun olduktan sonra 9/1 Derece kademe ile Emekli Sandığına tabi olarak çalışmaya başlıyorsunuz. Maaşınız askeri öğrenci maaşı ile eşit. 2023/Temmuz zammından sonra 28000 civarında bir maaşınız var. Teğmen olduğunuzda derece kademeniz 8/1 e düştüğü için maaşınızda bir miktar oynama oluyor ve yaklaşık 31500 civarına yükseliyor olması gerekiyor. Sayılar kesin sayılar olmamakla birlikte internette her maaş zammı sonrası askeri personel maaşlarının tablo olarak gezdiğini söyleyebilirim.

2023 Temmuz Zamları ile birlikte olan maaşlar internette gezen tabloya göre bu şekilde, bunun üzerine 2024 Ocak ayındaki %49'luk zammı ekleyip hesap yapabilirsiniz.

![Asker-Maas](https://pbs.twimg.com/media/F0WTwtYWcAA3eme?format=jpg)
* Görsel Sosyal Medyadan Alıntıdır

## Ankara - Polatlı Topçu ve Füze Okulu

![Polatli-TopcuOkulu](https://scontent.fteq4-1.fna.fbcdn.net/v/t1.6435-9/92104027_10158144530669596_2365699258293682176_n.jpg?_nc_cat=106&ccb=1-7&_nc_sid=9a8829&_nc_ohc=bsCQzbBXfPEAX9UyiP-&_nc_ht=scontent.fteq4-1.fna&cb_e2o_trans=t&oh=00_AfBMvCnO8zuAaD9vTZ8jdaBoxDiwI46LaFccWT8guwFfgA&oe=65C406B6)
* Görsel Sosyal Medyadan Alıntıdır

Eveet, bu başlığı okumak için bu yazıya geldiyseniz ne mutlu size :)

Öncelikle hayırlı olsun demek istiyorum. Yedek Subay olarak sınıflandırıldınız, Sınıfınız TOPÇU olacak. Bu kelimeyi iyi ezberleyin. Bol bol tekrar edeceksiniz.

Öncelikle Polatlı Topçu Füze okulu yedek subay sınıf okulları arasında gerçekten en çok tanınan ve zorluğu ile bilinen bir yer. Alacağınız temel askerlik eğitimi 28 günde sizi oldukça değiştirecek. Ya 28 Günde ya da 2.5 ayda ne olabilir ki diye düşünüyorsanız yanılıyorsunuz. Sivil hayattan sonra zamanın akmadığını düşündüğünüz dönemler olacak. Kendinizi o sürecin bitecek olduğuna odaklayın. İlk başta rütbeniz yokmuş gibi hissetseniz bile son dönemlere doğru sizin bir komutan olduğunuz hissi size benimsetilecek.

Girişten itibaren kurallar ve disiplin ile işleyen bir yere girdiğinizi fark etmiş olacaksınız.
İlk etapta giderken yanınıza alacağınız veya alabileceğiniz şeylerden bahsedelim.

- **E-Devlet'ten alınan Sevk Belgesi - 3 Adet**
- **Üniversite Diploma Fotokopisi ya da E-Devlet'ten Mezun Belgesi - 3 Adet**
- **Kimlik Fotokopisi - 3 Adet**
- **Avukatlar için 3 Adet Ruhsat Belgesi ya da Avukat Kimlik Kartı Fotokopisi**

Bu belgeleri yanınızda bulundurmanızda fayda var, yoksa kışlaya giriş yapamazsınız. Girişte bu belgeleri tamamlamanız için sizi geri döndürebilirler. Giriş kapısına yakın yerlerde kırtasiye ve askeri malzeme satan yerler olacak ama yoğunluktan içeriye adım bile atmak saatler süreceği için yanınızda olması size zaman kazandıracaktır.

- **Tuşlu, kamerasız cep telefonu**. (Akıllı telefon götürmeyi düşünmeyin, emanet vs. yok)
Yine bu konuda çevredeki esnaf emanete alabiliyor ama güvenilir yer bulmak ve sorumluluk size ait.
- Eğer yanınızda ilaç varsa girişte teslim edin.
- Yanınızdaki kitaplar da girişte isminizle birlikte teslim alınacak, size sonradan ulaştırılıyor.
* Paketi açılmış sigara içeriye alınmıyor, kapalı ve naylonu açılmamış olacak.
* Traş Losyonu, parfüm, deodorant, kolonya getirmeyin girişte el koyuyorlar.
* Sağlık problemleriniz varsa yanınızda rapor getirin. Fiziksel rahatsızlıklar, lif kopması, çapraz bağ kopukluğu gibi durumlar için yanınızda belge bulundurun.
- **Şampuan** getirebilirsiniz, paketi kapalı olduğu sürece sorun yok.

Girişte üzerinizdeki tüm valiz, çanta gibi şeyler aranıyor, üzerinizi de görevli askerler arayacaklar. Kurallar dışında bir şey yapmamanızı tavsiye ediyorum. Çok kısa kalacağınız eğitim sürecinizde en baştan işaretlenmek hoş olmuyor.

- **AÖF Sınavları, Ehliyet Sınavı** gibi sınavlar için mazeret mümkün değil. **ÖSYM sınavları** ve diğer tekrarı olmayan sınavlar **(Hakimlik - Savcılık) - Öğretmenlik Mülakatı- POMEM Mülakatı** vs. için komutanlarınıza bilgi vermeyi unutmayın.

- **Saçlarınızı 3 Numara yapmanıza gerek yok**, subay traşı ile gidin yeterli oluyor ama çok uzun tutmayın ki eğitim süresinde tekrar içeride traş olmak zorunda kalmayın. Çok saçma şekilde traş ediyorlar.

- Yanınıza havlu almanıza gerek yok, size istihkak olarak havlu dağıtacaklar. Onların verdiği havlu dışında havlu kullanmanıza izin vermiyorlar. Size istikhak olarak **mavi havlu takımı** dağıtacaklar.
- **Eşofman Takımı**
- **5 Adet Metal Askı ve Gamboç (Elbise Kılıfı)** ihtiyacınız olacak ama dışarıdan almanıza gerek yok, içerideki kantinde satılıyor. Dışarıdan aldıklarınız farklı renkte veya desende olursa kullanmanıza izin vermiyorlar. Bunu kantinden almanızı tavsiye ederim.
- **İçlik Takımı (Alt ve Üst)** mümkünse termal, rengi önemli değil ama haki olması avantaj olacaktır. Görünen kısımlardaki her şeyiniz haki olmak zorunda. Bunu abartıp iç çamaşırını da haki alanlar oldu, gerek yok.
- **Haki Renkli Çorap** - Mümkün olduğunca çok fazla alın. - Eğer bulamazsanız istikhak olarak size 3 tane verecekler ve devamı içeride kantinde satılıyor.
- **Fanila - Haki Renk** Yine aynı şekilde size 3 adet verecekler ama bol bulundurmanızda fayda var.
- **Yedek İç Çamaşırı / Boxer** - Bundan da bol bulundurun.
Çamaşır yıkamak için ne vaktiniz olacak ne de uğraşma isteğiniz. Ayrıca içeride çamaşır yıkatmak isterseniz 60-70 lira gibi bir ücretle yıkama yapıyorlar, beklemesi kurutması filan uğraştırıcı işler.
- **Traş Köpüğü ve Traş Bıçağı** - Kesinlikle alın, istikhak olarak size bıçak dağıtıyorlar ama günler sonra geliyor ama içeriye girdiğiniz andan itibaren traşlı olmanız gerekiyor. İlk günlerde kantindeki yoğunluğu düşünürseniz bu yanınızda olmazsa olmaz. Diğer malzemeleri almanız için zaman verecekler ancak traş konusunda kesinlikle taviz beklemeyin. Bıçağınız kaliteli olsun. Her gün ve çoğunlukla soğuk su ile traş olduğunuz için yüzünüz berbat oluyor.
- **Kol Saati**
- **Küçük Ayna** alabilirseniz traş sırası beklemek zorunda kalmazsınız.
- **Siyah Traş Çantası** - İçeride satılıyor, dışarıdan almanıza gerek yok.
- **Diş Macunu, Diş Fırçası**
- **El Kremi**
- **Dudak Nemlendirici**
- **Tırnak Makası** - Törpü ve Bıçak bulunmasın - Olursa girişte bu kısmı kırıyorlar
- **Priz Çoklayıcı** (Duvara takılan 3'lü)
- **Haki Bot Boyası** - Bulamazsanız içeride satılıyor.
- **Pudra - Botlar** için lazım olabiliyor.
- **Tabanlık** - Botlar için.
- **Ateş Düşürücü, Ağrı Kesici** ilaçlar. (Ibucold C - Parol) Hatta elinizde varsa boğaz enfeksiyonları için **Antibiyotik** de alabilirsiniz.
- **Boğaz Pastili**
- **Yara Bandı**
- **Küçük Boy El Feneri** (Akşam 22.00 sonrası ışıklar sönüyor, bazen bahçede de lazım olabiliyor)
- **Tuvalet Kağıdı**
- **Açık mavi renkli yastık kılıfı** da alabilirsiniz, nevresimleriniz ve yastık kılıflarınız eğitim boyunca aynı kalıyor. Yedek bulundurabilirsiniz.
- **Kirli ve Temiz çamaşır torbaları** - İçeride satılıyor dışarıdan almanıza gerek yok.
- Yanınıza mutlaka ama mutlaka **büyük boy valiz** alın. Dışarıdan getirecekleriniz bir sırt çantasına sığacak kadar olsa da içeriden dışarıya çıkaracağınız bir çok eşya olacak. (Dahili ve Harici tören elbisesi, Kamuflaj takımı, Botlar) Eğer almazsanız içeriden valiz almak zorunda kalabilirsiniz.
- Yanınızda bir miktar **nakit para** bulundurun, geçen sene meslekçiler için 250 lira gibi, takım komutanları için de 600 lira gibi bir miktardı. Bu sene de **400-1000** gibi diye tahmin ediyorum. En kötü ihtimalle bir miktar hesabınızda bulunursa kışla içinde **TEB** atmsinden anlaşmalı bankalardan çekebilirsiniz. **Mehmetçik Sigortası, Rütbeleriniz, İsimlikleriniz, Künyeniz, Defter Kalem** ve bir çok  ihtiyaçlarınız için toplu şekilde para toplanıyor ve komutanlarınız bunları temin ediyorlar. Defter kalem yazmadım çünkü toplu siparişte elinizde varsa da alıyorsunuz tek tek saymıyorlar.
- **A4 Kağıt**, valize atın 10 sayfa kadar. Yazmanız gereken şeyler olabiliyor :) - ANTK 41 -
- **Temassız destekli MasterCard kredi kartı** Özellikle temassız ve **MasterCard** olmasına dikkat edin. İçeride hiç bir yerde nakit para geçmiyor. Kantin dışında 24 saat (tabikide izin verilen saatlerde) ulaşabileceğiniz otomatlar mevcut. Su, Kola, Bisküvi gibi ürünler ve Sıcak İçecek Otomatları ile Kahve, Sıcak Çikolata gibi şeyler alabilmek için MasterCard anlaşmalı bir sistem var. Boğazınızın çok tahriş olduğu bir dönem olacağı için sık sık sıcak içecek almanız gerekebiliyor. Biz günde 10 bardağa yakın sıcak çikolata tüketiyorduk.

Eğitim içeriği yukarıda bahsettiğim gibi olmakla birlikte detay vermem doğru değil. Ancak en ufak hatanız bile cezasız kalmıyor. Gitmeden önce **abi, hocam, kardeşim, bro, reis, kardeş, birader, dayı** gibi hitaplardan uzaklaşmaya çalışın. Tamam, teşekkür ederim, efendim gibi soruları da azaltın ki içeride bunları kullanmak yasak olduğu için ceza yemeyin. Askeri hitaplar dışında bir şey kullanmamaya çalışın. Göreceğiniz neredeyse herkes sizden rütbeli olacağı için hiç kimseye rütbesi ile hitap etmeyin. Unutmayın, siz içeriye girerken Asteğmen değilsiniz, kursiyersiniz. Sakın ha kimseye **Asteğmenim** demeyin. Kapıdan girişte bunun için sivil kıyafetle sürünen insanlar görebilirsiniz.

* Sevk belgenizde yazan **katılış tarihinden önce gitmeyin**. Katılış yapacağınız tarihte 08.00 - 16.00 arasında katılmak size kalmış ancak erken katılan arkadaşların koğuşlar konusunda avantajı olabiliyor.
İçeride 14 kişilik koğuşlar da mevcut 52 kişilik koğuşlar da mevcut. Genellikle erken gelenleri 14 Kişiliklere kaydediyorlar ama bu tamamen içerideki komutanlarınıza kalmış bir durum. Canı sıkılır, kayıtlara 52 kişiliklerden başlayın derse bu hesaplarınız boşa gidebiliyor.

Kapının önünde kafa dengi gördüğünüz insanlar olursa içeriye beraber girmeye çalışın. Kayıtta size Takım ve sıranızın yazdığı bir küpür verecekler. Bu küpürle birlikte koğuşlara kaydınız yapılacak. Bu aşamada sistemi sizden önceki bir kaç kişiden görürsünüz zaten, o anda ard arda gittiğiniz adam ya badiniz (alt ve ya üst yatak komşusu) ya da yandaki yatakta olacak. İçerideki sistem sizi badinize zimmetliyor, o arkadaşınızın her şeyinden sorumlusunuz, hastalandığında hastaneye götürürken bile siz gideceksiniz. O yüzden düzgün adamlar seçmeye çalışın.

* Telefon Şarjları

Telefonlarınızı genellikle tuvaletlerdeki prizlerde şarj ediyorsunuz, bazı koğuşlarda prizler var ama şansınıza kalmış. Çoğunlukla çalışmıyor. Yemekhane ve gazinoda bulduğunuz prize çökebilirsiniz. Bu sebeple yanınızda duvara takılan çoklayıcı 3'lü prizlerden almanızda fayda var. Kamuflajın bol bol cebi olduğu için ben şarj aletini yanımda taşıyor, bulduğum prize takıyordum. Tuşlu telefon orada en büyük dostunuz ve moral kaynağınız oluyor.

* İçeride koğuş nöbeti tutacaksınız, genellikle 28 günlükler için 1 veya 2 nöbet anca gelecek. O da 2 saatlik bir nöbet. Badinizle birlikte tutacaksınız. Uyumayın sakın.

* Rahatsızlanırsanız revire gidebiliyorsunuz ama en son çare olarak kalsın. Hatta mümkünse hiç gitmemeye çalışın. Çünkü revir oldukça uzak ve yazılan ilaçlar standart, günlük belli bir sayıda muayenenin ötesine geçilmiyor.

* İçeride size iki doz aşı yapacaklar. Bir tanesi tetanoz bir tanesi de difteri diye hatırlıyorum ama karıştırıyor olabilirim. Aşıların sonrasında vücudunuzda bir kırgınlık ve halsizlik oluyor bu aşamadan sonra yorgunlukla birlikte hastalanma riskiniz çok fazla. Sizde olmasa bile o kadar kişiden biri mutlaka hasta olup herkese bulaştırıyor, dikkatli olun diyebileceğim bir şey yok illa ki hastalanıyorsunuz. Yanınıza aldığınız ilaçları girişte teslim ettiğiniz için ilaç saatlerinde gidip kontrollü şekilde alabilirsiniz. O şekilde kullanmaya çalışın.

* Geceden traş olur yatarım düşüncesi aklınızda varsa sakın yapmayın, **herkes sabah vakti traş olmak zorunda**. İlk günlerdeki traş sırası sizi korkutmasın, ilerleyen günlerde sistem oturuyor ama yine de her türlü 10-15 dakika kadar sıra bekliyorsunuz.

* Metal asker künyelerini soranlar oluyor, onlardan neredeyse hiç takmayacaksınız. Hazırlanıp size ulaşması neredeyse askerliğinizin bitişine doğru olacak. Yemin törenine çıkmadan dağıtacaklar çoğunuza.

* **Topçu Marşı, Harbiye Marşı, ANTK41** 'e gitmeden önce göz atmanızda fayda var. Hatta size ufak bir ipucu, vaktiniz olursa tükenmez kalemle **5 tane ANTK41** yazın A4 kağıdına, içeriye girerken yanınızda olsun.

* Son olarak yemekhane çıkışında kapının orada tüylü bir kedi olacak, eğer halen duruyorsa yemeklerden bir parça getirirmeye çalışın :) Oralarda yemek bekliyorlar.

Aklıma gelen tüm detaylar bu şekilde, yine de ekstra sorusu olan olursa bu yazının altındaki yorumlar kısmından ulaşabilirseniz cevaplandırmış olurum.

Bol şans.. :)

## Kalacak Yer, Yemek

Kıta göreviniz sırasında kalacak yer tamamen size ait, bazı bölgelerde bu konuda istisnalar olabiliyor. Üs bölgesi gibi arazide bulunan yerlere görevlendirmeniz çıktı ise kışlada, karakolda kalma durumunuz olabiliyor ancak onlar dışında şehir merkezlerine görevlendirilen tüm personel kalacağı yeri kendisi ayarlıyor.

Yemek ücretlerinizi de yine aynı şekilde kendiniz karşılıyorsunuz, görev yapacağınız yerlerde bulunan tabldot yemekhaneler ya da fast-food içerikli satış yapan yerlerden yine KDV muafiyetli fiyarlar ile dışarıya göre çok uygun şekilde yemek yemeniz mümkün.

### Misafirhane,Lojman

Görev yapacağınız yerde bakanlığa ya da silahlı kuvvetlere ait misafirhane var ise ya da lojman var ise uygun yer durumu olması halinde çok uygun fiyatlarla konaklama şansınız var.

### Orduevi

Silahlı kuvvetler personellerinin şehir dışı görevlendirmeleri için konaklamaları amacıyla yapılan orduevlerinde de konaklamanız mümkün. İsminin böyle olduğuna bakmayın, birebir turizm oteli gibi bir yer düşünebilirsiniz. Ancak buralarda çok uzun süreli konaklamanıza izin vermeyebiliyorlar. Ev bulana kadar ya da kısa süreli il dışı görevleriniz olursa orduevlerinde konaklama şansınız var. Gecelik ücretleri otellere göre çok çok uygun ve yemekleri de oldukça güzel.

## Subay Olarak Kalmak

Askerliğiniz bitti ancak ortamı çok sevdiniz, bu işi mesleğiniz olarak yapmak istiyorsunuz ve nasıl burada kalabilirim diyorsunuz. Bunu yapmak için iki yöntem mevcut ;

### İç Kaynak

Siz kıta görevindeyken genellikle bir önceki ya da bir sonraki dönemlerle birlikte kontenjanlar açılır, mesleğinize göre silahlı kuvvetlerin açtığı kadrolara başvuru yapabilirsiniz. Eğer mesleki ünvanınız hiç birini tutmuyorsa Piyade-Komando sınıfının kadroları mevcuttaki tüm yedek subayları kapsayan şekilde açılıyor. Bu alımlara dair duyurular bulunduğunuz kıtaya geldiğinde mutlaka size tebliğ edilir ve imzanız karşılığında başvuru yapıyorum ya da yapmıyorum şeklinde cevabınız alınır. Size haber vermemeleri gibi bir durum söz konusu değil. Ben 389. dönem olduğum için 388 ve 389'larla birlikte ortak kadrolar açıldı. Kalmak istemediğim için başvuru yapmadım.

### Dış Kaynak

Yukarıdaki yazdığım yöntem sizin askerlik süreciniz içinde gerçekleşmesi gerekiyor. Askerliğiniz bittikten sonra iç alım ile başvuru yapamıyorsunuz ancak dış alım şekli ile kpss puanınız olduğu sürece ve mesleki ünvanınız kadroya uyum sağladığı sürece başvuru yapabiliyorsunuz. İki yöntem için de yaş sınırı 27 diye biliyorum.

## Başvuru Süreci

Başvurularınızın sonucunda öncelikli olarak yazılı bir sınava tabi tutuluyorsunuz. Ankara/Mamak'ta yapılmıştı bizim dönemde. Sonrasında yazılı sınav sonuçlarınıza göre eğer baraj puanı geçtiyseniz fiziki sınav için davet ediliyorsunuz. Burada şınav, barfiks, koşu gibi alanlarda fiziki olarak değerlendiriliyorsunuz ve sanırım sözlü bir mülakattan geçiyorsunuz. Sonrasında tekrar değerlendirme süreci oluyor ve duruma göre eğitime davet ediliyorsunuz. 9 Ay süren bir eğitimden sonra görev yeriniz belirleniyor ve tekrar atamanız yapılıyor. Eğitim sürecinde minimum asteğmen maaşı ile devam ediyorsunuz diye biliyorum.
