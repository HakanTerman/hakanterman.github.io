---
title: Her Yönüyle Keşan
tags: [keşan, yusuf çapraz uygulamalı bilimler, keşanda öğrenci olmak, keşanda hayat, ctis, trakya üni ctis, trakya ctis, keşan btbs, keşanda öğrenci olmak, edirne keşan]
header:
  teaser: /assets/images/posts/kesan.jpg
  image: /assets/images/posts/kesan.jpg
  caption: "Fotoğraf Sahibi : [Keşan Belediyesi](https://www.facebook.com/pg/Keşan-Belediyesi-1479844995563646)"
category: Kisisel
layout: single
permalink: /kisisel/Her-Yonuyle-Kesan/
---

Merhaba,
Bu konuda sınırlı sayıda kaynak olduğunu bildiğim için blog açtığımda ilk olarak burası ve daha önce yaşadığım yerler konusunda ufak ufak yazılar yazmayı planlıyordum. Bu yazıda 2.yılıma yaklaştığım Keşan'ı benim gözümden okumak ister misiniz ?

Gelmeden önce pek işe yarar bir şeyler bulamadım burası hakkında, yerleştirme sonuçları sonrası facebook gruplarındaki paylaşımlar biraz aklımdaki soru işaretlerini gidermişti.

Sen ne düşünüyorsun derseniz, biraz sıkıcı buluyorum burayı, yapılabilecek şeyler kısıtlı. Çok aktif olarak dışarı çıkan ya da gece hayatı olan biri olmamama rağmen çok fazla sıkılyoruz ilçede. İlk senemde, biraz çevre edinip, insanları tanıyana kadar ilçedeki kısıtlılık pek önemli değildi. Ama beraber bir şeyler yapmak istediğin birilerini tanıyınca her gün her gün aynı yerde, aynı şeyleri yapmak bir süre sonra katlanılmaz hale gelebiliyor.

* İlk İzlenimler

Muhtemelen ilk olarak göreceğiniz yeri otogar olacak, sonrasında ise servisler ya da minibüsler ile geleceğiniz çarşı. Çok büyük bir yer canlanmasın gözünüzde, orta halde bi ilçenin çarşısını düşünebilirsiniz.
Yolunuzu bulamayıp birilerine sormak isterseniz çok yakın bir şekilde tarif edip yardımcı olmaya çalışıyorlar, özellikle esnaflar dükkanlarını müşterileri varken bile bırakıp yol tarif ettiklerine şahitlik ettim :)
Çarşıda karşılaşacağınız en çok dükkan, dönerciler. Öyle ki, dört bir yanınızın dönerci olduğu bir meydan mevcut. İyi de bize ne diyorsanız eğer, bu dönerciler gece saatlerine kadar açık olduğu için, öğrenci olarak bol bol uğradığımız mekanlar oluyor bir süre sonra.
Çarşıdan biraz yukarıya doğru ilerlediğinizde kafelerin olduğu uzun bir caddeye çıkıyorsunuz. Yine aşağıya doğru inerken iki kafe daha mevcut.

Nüfus sanıyorum ki merkezde 60 Bin civarı.

* Ulaşım

İlçeye dışarıdan ulaşım geleceğiniz yere bağlı olarak Pamukkale, Metro, Truva, Kamilkoç, Nilüfer gibi ulaşım firmaları ile mevcut.

Şehir içi ulaşım için 6 farklı hat ile çalışan minibüsler mevcut. İlçe içinde sizi her yere öğrenciyseniz **1.50,** sivilseniz **2.50** TL gibi bir ücret ile götürebiliyorlar. Biraz eski tip, ufak şehir içi dolmuşlar canlanabilir gözünüzde. Yolculuk eğlenceli olabiliyor :)

Edirne Merkez'e yaklaşık 120km civarında. Otobüs ile ulaşım için biletler de 20-25TL civarında. Bunun dışında Tekirdağ'a yaklaşık 90km ve 20TL ve İstanbul'a 240km ve 40-45TL civarında.

* Geceler

Genellikle sıkıcı geçen geceleriniz olacak :) Şüpheniz olmasın. Yapabileceğiniz çok fazla bir şey, ya da gidebileceğiniz çok fazla mekan yok aslında. Öğrencilerin sıkıldığını fark ettikçe yeni yeni kafeler açılmaya başlamış diyebiliriz. 10 kadar kafe mevcut yaklaşık olarak. Ama genel olarak takıldığınız yerler 1-2 yi geçmiyor maalesef. Evi olan arkadaşlarınız varsa bu da bir alternatif olabilir. Eğer yurtta kalıyorsanız yurt odaları da akşamları vakit geçirmek için güzel birer mekana dönüşebiliyor. Ancak bir süre sonra bu saydıklarımın hepsi sıkıcı olmaya başlıyor maalesef. Uğraşacak bir şeylere ihtiyacınız var kesinlikle.

* Hafta Sonları

Geceleri yapabileceğiniz şeylere ve gidebileceğiniz yerlere ek olarak haftasonları için AVM'leri gezebilirsiniz. Ya da ilçe merkezine biraz uzakta olan parkta vakit geçirebilirsiniz. AVM'ler de genel olarak şehir dışında yer alıyor. Özellikle haftasonları AVM'lere yurt dışından (sınır komşularımız ve yakın ülkeler) gelen çok fazla kişi oluyor. Euro ve Dolar kuru sağolsun, yabancı paraların ülkemizde değerli olması sebebiyle araba dolusu alışveriş yaparak dönüyorlar ülkelerine.

**Bendis AVM** içersinde sinema da mevcut, eğer sinemaya gitmeyi seven biriyseniz, ya da sinemaya gidecek birileri varsa etrafınızda bilginiz olsun.

Çarşı içinde, belediyenin yakınlarına her Cumartesi pazar kuruluyor, bölgenin en büyük pazarlarından biri olduğunu duyuyoruz. Kaldığım yurt binası da pazarın ortasında kaldığı için ara ara geziyoruz doğrusu. Yine pazar yerinde de oldukça yabancı vatandaş görmek ve bol bol at görmek mümkün. Şimdi at ne alaka diyeceksiniz, bildiğiniz hayvan olan at işte ama onu da anlatmayalım, gelince sorgulayacağınız ilk şeylerden biri olsun :)

* Öğrenci Olmak

Üniversite deyince öyle gözünüzde çok kalabalık, çok büyük bir kampüs ya da bina canlanmasın. Okul genel olarak bazılarınızın lise binasından daha küçük bile olabilir. Ortam olarak öyle hazır bir ortam yok, kendi çevreniz ve kendi ortamınız kadar. Gelip dahil olabileceğiniz bir ortam beklemeyin, iş size düşüyor biraz.

![KYCUBYO](https://fastly.4sqi.net/img/general/600x600/75742954_GxRa3ea7l6NI7w73rwqrkpqcpiwACOg1QtIAPlEOjbA.jpg)

* Öğrenci Kulüpleri

Küçük bir yer olunca ve can sıkıntısı yüksek seviyede olunca kulüpleri öne çıkarıp buradayken güzel şeyler yapalım diyen öğrenciler olmuş önceki dönemlerde. Ama gördüğüm kadarı ile o dönemki öğrencilerden sonra bu kulüp aktiviteleri artık yavaşlamaya başlamış durumda. Geçen sene Doğa Kulübü ile bir geziye gitme şansım oldu, yorucu ama güzel bir gündü. Belki bir daha geçmeyeceğin gitmeyeceğin yerleri görmek benim için ilgi çekici olmuştur. Dönem dönem bu kulübün etkinlikleri halen oluyor, oldukça katılmaya çalışacağım.

BTBS öğrencilerinin oluşturduğu TUBİT isimli bir topluluk var, bölüm öğrencileri birbirleri arasında bildiklerini paylaşarak, gece dersleri ile kendilerini geliştirmeye çalışıyorlar. İlgi çekici olabilirdi.

[Bu Linkte](https://onedio.com/haber/kycubyo-ve-etkinliklerden-biktiran-10-ogrenci-toplulugu-568767) görebileceğiniz üzere çok sayıda kulüp mevcut ama maalesef yazının yazıldığı dönemdeki kadar aktif olduklarını düşünmüyorum :)

* Erkek Yurtları

İlçede KYK'ya ait Erkek ve Kız yurtları mevcut.
Erkek yurdu 3 bloktan oluşuyor, Gazi Bloğu çarşının ortasında okula biraz daha uzakta diğer iki Hacı İlbey ve 19 Kasım blokları ise ilçenin biraz dışında, okula daha yakın konumda yer alıyor.

Gazi Bloğunda yurt odaları 3-4-5 kişilik karışık durumdayken, diğer iki blokda ise odalar 3'er kişilik ve bu iki blokda lavabo ve banyolar odaların içinde ayrı bir bölümde yer alıyor. Gazi Bloğunda ise katlarda ortak olarak mevcut. Yukarıdaki 2 blok konfor yönünden biraz daha rahatken, Gazi Bloğu ise çarşının ortasında olması ile daha çekici bence :) İlk başta yukarı bloklardan birine geçmeyi düşünüyorsunuz, herkes gibi ben de düşündüm. KYK ilk 6 ay neredeyse geçişe hiç izin vermiyor ancak dönem arasından sonra bir şekilde yolunu bulmanız mümkün. Ancak o zamana kadar çoğu kişi ile tanışıp bir ortam oluşturuyorsunuz ve gitmek istemiyorsunuz. Bu bloğun avantajlarından biri de kapının önünden 2 dk yürüyerek çarşıya ulaşabilmeniz bence..

KYK dışında özel yurtlar da mevcut, ancak konu hakkında pek fazla bilgim yok. Sadece olduklarını biliyorum. :) bilgili bir arkadaştan yardım alıp güncelleyeceğim..

![Keşan KYK Yeni Binalar](http://yurtkur.gsb.gov.tr/Public/YurtFotoYeni/edirne/022146401/00.jpg)

* Kız Yurtları

İlçenin diğer bir ucunda, otogara yakın bir konumda KYK Kız yurdu mevcut. Bildiğim kadarıyla odaları karışık olarak 3-4-5 'er kişilik.

Çarşı içinde özel kız yurtları da mevcut diye biliyorum.

Maalesef bu konuda da daha detaylı bilgiye sahip değilim.

![Keşan Kız KYK](http://yurtkur.gsb.gov.tr/Public/YurtFotoYeni/edirne/022146402/00.jpg)

* Kafeler

İlçe'de saydığımız kadarı ile yaklaşık 12 tane kafe mevcut. (Şuan aklımıza gelenler.) Kafelerde fiyatlar şehir merkezlerini aratmayacak şekilde uçuk maalesef arkadaşlar. Çay fiyatı 2019 güncel olarak 2,5 TL ile 3,5 TL arası değişiyor :)

Google kullanarak mekanlara bakmak isterseniz ben isimlerini yazayım, siz gözatın.

**Coffee table - Kaldis - 90'lar - Liva - Bayramefendi Osmanlı Kahvecisi - Ora Cafe - Lobby - Berlin - Limon Cade - Mood - Yuvam - Bikahve**

* Erikli Sahili - Saros Körfezi

Bir kez gitme imkanı bulduğum bir sahil. Masmavi denizin berraklığı ve temizliğini görünce kesinlikle şaşıracaksınız. Ülke'nin en temiz sahillerinden biri olduğunu söylüyorlar. Bölgede bi kaç gece geçirmek isterseniz ev kiralamanız ya da apart kiralamanız mümkün diye biliyorum. Ayrıca oteller de mevcut olması gerek.
Macera seviyorsanız eğer, kamp çadırı ile mükemmel manzaraya karşı sabahlamanız da mümkün. Çünkü bölge kampçıların ve karavan ile gezmeyin sevenlerin uğrak noktası olmuş durumda.

![Erikli](https://listelist.com/wp-content/uploads/2017/07/erikli-tekne-600x338.jpg)

Yazarken esinlendiğim ve eksik gördüğüm noktalarını detaylı şekilde tamamlamaya çalıştığım Muzaffer'in Keşan hakkındaki [blog yazısının linkini](https://yldrmzffr.com/kesandaogrenciolmak/) de şöyle bırakıyorum.

**Sormak istediğiniz her şey için yorumlardan ve sol taraftaki tüm iletişim kanallarından bana ulaşabilirsiniz. Umarım bilgilendirici bir yazı olmuştur.**
