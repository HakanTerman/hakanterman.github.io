---
title: Yeni Hobi - Amatör Telsizcilik
tags: [amatortelsiz, amatör telsiz, telsizcilik, telsiz ruhsatı, telsiz belgesi, telsiz almak, telsiz sınavı başvuru, çağrı kodu, callsign, turkey amateur radio, kiyiemniyeti, kegm sınav, telsiz sinav ücreti]
header:
  teaser: /assets/images/posts/amatortelsiz.jpg
  image: /assets/images/posts/amatortelsiz.jpg
  caption: "Fotoğraf Sahibi : [Miguel MrDJ](https://500px.com/ec1dj)"
category: Teknoloji
layout: single
permalink: /teknoloji/Yeni-Hobi-Amator-Telsizcilik/
---

Sinyal sistemlerine ilgim olduğunu beni tanıyan çoğu kişi biliyor. Zaten daha önceki gönderilerimi de incelediyseniz antenlere biraz ilgim olduğu aklınızda kalmış olmalı. Şimdi bambaşka bir anten yapısı ile çalışan Amatör Telsiz olayına bulaşmış bulunuyorum. Uzunca süredir incelediğim bir konuydu, aslında ilk FM radyolar ve eskiden kullanılan kısa dalga radyoların olduğu bilgisi ile çıktı bu merak. Köyde kenarda kalmış bir Dünya Radyonu geçti elime. İlk başlarda bir şey yakalayamadım tabi ama, anteni biraz uzatınca açık alanda derken yabancı sesler duymaya başladım. Birileri kilometrelerce öteden konuşuyor ve bu analog olarak bana ulaşabiliyor.

## Öncelikle, Amatör Telsizcilik Ne Değildir ?

Evet, ne değildir ? Bilerek ters bir başlıkla başlamak istedim. Amatör Telsizciliğin ülkemizde tam olarak tanımlanmamasından olsa gerek, herkes kendince bir yöne çekiyor. Bazıları elinde, belinde telsiz gezdirip kendisine kamu görevlisi süsü vererek, bir de yetmezmiş gibi metal rozetler takarak poliscilik oynamak için alıyor telsizlerini ve buna kılıf uydurmak için belge sahibi oluyor. Kimisi belge alır almaz kendisini kurtarma görevlisi ilan ediyor. Bu alanla ilgilenen kişilerin kendilerini acil durum görevlisi, kurtarma görevlisi ya da benzeri şekilde farklı isimlerle tanıtması gerçekten anlamsız.

Türkiye şartlarında "hobi edinmek" gereksiz diye karşılandığı için, ve genel olarak toplumumuzun değişmeyen ve aslında bir çoğunun doğru olmayan "kitap okumak" hobisi olduğu için böyle şeylerin hobi olduğu bile kabul edilmiyor, anormal karşılanıyor. Bir telsiz cihazına 500-600 lira verip bunu zevk için yapıyorum demektense, acil durumlarda kullanacağım, deprem olunca kullanacağım başlığına saklanmak daha mantıklı geliyor insanlara. Ekonomik şartlar ve döviz kurunun yüksek olması sebebi ile cihaz fiyatları da hayli yüksek. Dün bu konuyu araştırırken şöyle bir yorumla karşılaştım, "Masraf çıkmasın diye ülkede hobi bile edinemiyoruz.". Takdiri size bırakıyorum tabii ki de.

Acil durumlar denilince, elbette Amatör Telsizcilik hobisi, elinde bulundurduğu ekipmanlarla ve hazırda bulunan dernek, cemiyetlerin faaliyetleri, üyeleri ile afet durumlarında yardımcı olabilme imkanına sahiptir. Ülkede hazırda bulunan bir alternatif iletişim sistemi oluşturmaktadır. Ancak kesinlikle Amatör Telsizcilikte gönüllülük esaslıdır, ve hobidir.

## Neyin Nesi Bu Amatör Telsizcilik ?

Öncelikli olarak Amatör Telsizcilik bir hobi. Burayı netleştirdiysek eğer, Antrak'ın tanımı ile Amatör telsizci ;
Kendi devletlerinin verdiği lisanslarla, yurt içi ve yurt dışı ile, kendilerine ayrılan frekans bandlarından birinden, izin verilen modülasyon tiplerinden herhangi birini kullanarak haberleşen ve bunu hobi olarak yapıp bundan hiçbir menfaat sağlamayan kişilere verilen addır. Amatör telsizcilik için, aynen sürücü belgelerinde olduğu gibi, bir belge alınması zorunluluğu bulunmaktadır. Bunun nedeni amatör telsiz istasyonu işletebilmek için belirli bir bilgi birikimi bulunmasının gerekliliğidir. Amatör telsiz operatöru olmak için temel elektronik, istasyon işletime bilgisi, kanun ve yönetmelikler gibi çeşitli konularda bilgi sahibi olmak gerekir. Amatör telsizcinin en iyi bilmesi gereken konulardan biri de bir doğal afetler ve olağanüstü durumlarda yapması gerekenlerdir. Tabi ki amatör telsizcilik sadece bu kadarla bitmemektedir.

## Neden Amatör ? Profesyonel olamayacak mıyız ?

Amatör demek bu işi kazanç karşılığı yapmayan, hobi olarak yapan kimse anlamındadır. Profesyonellik öncesi olan, acemi anlamında değildir. Bu çok karıştırılmakta, ayrıca hakaret anlamında acemi telsizcisiniz, ne olacak sizden gibi yorumlar da yapılmakta maalesef.

## Kim Bunlar, Neler Yapıyorlar ?

Ülkemizde 1985 yılından itibaren Amatör Telsizcilik yasal hale gelmiş, o yıllardan önce de elbet telsizciler vardı ancak resmi olarak çağrı işaretleri yoktu sanıyorum ki. Bu konuda TA1D'nin [blog yazısını](http://www.ta1d.com/eskiamatorler.htm) inceleyebilirsiniz.

Yasal olarak izin verildikten sonra TRAC, ANTRAK gibi bir çok dernek faaliyet göstermeye başladı ve bu dernekler bir süre sonra Kamuya Yararlı Dernek olarak çalışmaya başladılar.

TRAC ve ANTRAK dışında bir çok dernek bu tarz faaaliyet göstermekte ancak en yaygın olanlar ve neredeyse her ilde şubesi bulunan dernekler bunlar. Bu konuda ilinizdeki şubeleri ile iletişime geçip detaylı bilgi alabilmeniz de mümkün. Çok cüzi rakamlar ile üyeleri olup söz hakkı sahibi olabilir, seçim dönemlerinde yönetimlerine de katılabilirsiniz elbet.

## Olay Ne, Niye Böyle Bir Şeye İhtiyaç Duyalım ?

Genel kavramları ile havadan, herhangi bir dijital ortama gerek duymadan Ses, Mors veya ufak Data Paketleri iletebilmek mümkün. Mevcutta olan tüm iletişim ağlarının çalışmadığı, elektrik enerjisinin kesilmesi gibi durumlarda çok küçük enerji kaynakları ile kilometrelerce öteye bilgi iletebilmek, ve alabilmek mümkün.

Şimdi gelelim işin eğlenceli kısımlarına, belirli dönemlerde düzenlenen hava etkinlikleri oluyor. Kendi imkanları ile sinyal yakalayabilen kişilere dünyanın öbür ucundan tebrik kartı niteliğinde SWL kartları gönderiliyor. Mesela Uluslararası Uzay İstasyonu diye bir şey var, gökyüzünde dünyadan 408 Kilometre yükseklikte alçak Dünya yörüngesine yerleştirilmiş bir uzay üssü, başka bir tabirle üzerinde yaşanabilen yapay bir uydu. İçinde Amerika, Rusya gibi ülkeler başta olmak üzere bir çok ülkeden astronotlar var. Bu arkadaşların bulunduğu istasyon dünyanın etrafını günde 15,5 tur dönüyorlar. Yaklaşık 90 dakikada bir tur. İstasyon üzerinde bulunan röle yardımı ile ufacık bir el telsizi ile istasyona ve dinlemede olan bir çok amatöre sesinizi duyurul QSO yapabilirsiniz. QSO ne diyecek olursanız. Okumaya devam edin, aşağıda anlatıyor olacağım. Yine bu istasyon üzerinden [belirli tarihlerde](https://twitter.com/ariss_status) SSTV denilen bir yayın yapılıyor, RF sinyali üzerinden yayınlanan sesin içinde gizlenmiş bir görüntü olarak düşünebilirsiniz. Bu resmi alabildiğiniz en yüksek çözünürlük ile alıp ilgili sayfalara ilettiğinizde size üzerinde çağrı kodu yazan elektronik bir tebrik belgesi gönderiliyor.

Peki hep yabancı mı, hayır tabi ki. Türkiye'ye ait Küp uydular da var alçak dünya yörüngesinde. Ben iTUPSat anlamında Mors Kodu yayını yapıyor. El cihazı ile daha doğrusu el cihazının dahili anteni ile duymak oldukça zor ama imkansız değil (ilk denememde sinyal aldım sonra yakalayamadım :p )

# Yarışmalar

Bu alanda sadece şans eseri rölede dinlemede olan ya da rastgele çağrı kişilerle haberleşmiyoruz elbette. VHF/UHF bantlarında olmasa da özellikle HF bandında, uluslararası haberleşme kısmında amatörlerin birbirleri ile haberleşebildikleri, çağrı işareti alıp vererek QSO yaptıkları "Contest"ler düzenleniyor. Özel günlerin hatırasına, veya çeşitli sebeplerle genel olarak belirlenen haftasonu tarihleri arasında yapılır. Bu yarışmalarda amaç bir amatörün belirlenen süre içerisinde çok sayıda amatör ile haberleşebilmesidir. Amatörler görüştükleri kişileri LogBook'a kaydederek organizasyonu düzenleyen kuruluşa iletir, bunun sonucunda katılım belgeleri düzenlenir ve ödüller dağıtılır.

# Biraz Teknik

## Amatör El Telsizi

Telsizler kendi aralarında frekanslarına göre ve tiplerine göre sınıflara ayrılıyorlar. En çok gördüğümüz el telsizleri genel olarak VHF/UHF bantlarında dinleme ve yayın yapabilen cihazlar. Yine bu bantlarda işlem yapabilen sabit istasyon ve mobil istasyon (araç)telsizleri de mevcut. El cihazlarında maksimum çıkış gücü yasalara göre 5W ile sınırlı olması gerekiyor. Mobil istasyonlarda bu değer daha da artabiliyor. Bu cihazları kullanmak için Amatör Telsizcilik lisansına ihtiyacınız var. VHF/UHF bantlarında çalışma yapabilmek için minimum C sınıfı belge size yeterli olacaktır. Sınıflar hakkında detaylı bilgiyi alt satırlarda bulabilirsiniz :)

![UV-82 El Telsizi](https://productimages.hepsiburada.net/s/35/550/10463085625394.jpg)

## PMR Telsiz

0.5W gücünce çalışabilen, genel olarak çaycı telsizi olarak bildiğimiz telsizlerin genel adı. İnşaat, tüpcü, çaycı, hastane gibi kurum içi ve aynı zamanda sivil kullanımı serbest ve belge gerektirmeyen küçük boyutlu kısa mesafede iş görebilen telsizlerdir. Genel olarak numerik tuş takımı bulundurmazlar. 446Mhz Frekansında çalışmaktadırlar.

![PMR El Telsizi](https://productimages.hepsiburada.net/s/26/375/10157931135026.jpg)

## Mobil Telsiz İstasyonu

UHF/VHF bantlarında çıkış yapılabilen, amatör telsizi ile aynı özelliklere sahip olan ama çıkış gücü kat kat yüksek olan cihazlardır. Genel olarak hareketli araçlar (araba,çekici vb.) üzerinde yer alan, ama çıkış gücünden dolayı evlerde de sabit istasyon olarak kullanılan tip telsizlerdir.

![Mobil Telsiz](https://tb2bkk.info/wp-content/uploads/2017/07/md-9600.jpg)

## Sabit Telsiz

Mobil Telsizlerin biraz daha güçlü olanını, genel olarak sabit elektrik tesisatına bağlı olarak çalışan versiyonunu düşünebiliriz. Fiyat bakımından oldukça pahalı olan bu cihazlarla bağlı bulundukları antene göre değişmekle birlikte amatör kurallar çerçevesinde neredeyse her frekansta çalışma yapma şansı vardır.

![Ev Tipi Telsiz](https://www.universal-radio.com/catalog/hamhf/IC7600.jpg)

## CB Telsiz

Halk bandı olarak geçen, kullanımı için lisans gerektirmeyen ama şehirler arası hatta uygun hava koşullarında uluslarası görüşmeler yapılabilen telsizlerdir. Bir dönem çok yaygındı, halen daha kullanıcısı olan kişiler bulabilmek mümkün. Genel olarak lojistik araç şöförleri ile karşılaşabilirsiniz. 27Mhz frekansında çalışmaktadır.

## HF Telsiz

1.6-30 MHz HF frekans bandında sayısal haberleşme imkanı sunan, uygun hava koşullarında uluslarası haberleşmenin sağlanabildiği ve yukarıda da bahsettiğimiz yarışmaların yapıldığı bantları dinleyen ve gönderim yapabilen telsizlerdir.

## DMR Telsiz

En kısa özeti ile Dijital Telsizdir. İletilmek istenen veriyi RF sinyaller yerine internet aracılığı ile uzak mesafelere taşır. Daha küçük frekans aralıklarında çoklu veri taşıyabilmektedir. Çalışması için internete bağlı olarak çalışan bir Hotspot'a (Erişim Noktası) ihtiyaç duyar.

El telsizi üzerinden RF sinyalleri ile hotspota ulaşan veri, internet aracılığı ile hedeflenen DMR Röleye ulaşır ve oradan bağlı Hotspotlara dağılır. Yine o hotspotlara bağlı el cihazlarına RF olarak dağılır. İnternet bağlantısı olduğu sürece kilometreler fark etmeksizin dünyanın iki ucunu birbirine bağlayabilir. Ancak aksi bir durumda internet koptuğu an iletişim sona erer.

## APRS

Otomatik mevki takip sistemi olarak Türkçe'leştirebiliriz. Genel olarak amacı amatör telsiz cihazı aracılığı ile bulunulan konumun paylaşılmasıdır. İlk amacı mevki bildirmek olmakla birlikte, geçen süreçte, karşılıklı mesaj aktarımı, Otomatik meteoroloji sistemlerinin APRS ye eklenmesi gibi detaylar ile  kullanımı genişletilmiştir. Ve hatta internet kullanılarak, dünyanın herhangi bir yerindeki APRS istasyonu  (tabiki dataları internette ise) ile haberleşilebilir.

## SDR

Yazılım Tabanlı Radyo olarak duymuş olabilirsiniz belki daha önce. Yukarıda saydığımız hemen hemen tüm radyo bantlarını, ayrıca daha ileri gidecek şekilde GSM bantlarını dahi dinlemeye imkan sunan, bilgisayara bağlı şekilde kullanabileceğiniz alıcı cihazlar. GSM konusunu hemen özetleyeyim, telefon dinleyemezsiniz. Sadece GSM paketlerini waterfall ekranında izleyebilirsiniz. O işler o kadar kolay değil :p

Havada dolaşan, bir yerlere çarpan sinyalleri görmek için ve bilgisayarınız yardımıyla SWL dinlemeleri yapmak için mükemmel bir cihaz diyebiliriz. Genel olarak çoğunluğu RTL2832U çipli onca modelini Çin alışveriş sitelerinde bulabilirsiniz. Fiyat, model farkları olsa da hemen hemen hepsi aynı işi yapıyorlar. Profesyonel tip olanları hariç tabii ki. Bu alanın en iyi cihazı olarak HackRF gösterilebilir. Daha geniş frekans aralığında çalışma şansı sunmaktadır. Ancak fiyat olarak da oldukça geniş :)

# Yeni Başlayanlar için telsiz önerileri

En çok sorulan sorulardan birisi bu, yeni başladım, yeni amatörüm hangi cihazı alayım. Arkadaşlar öncelikle eğer bu konuda çok fazla ilginiz ve bilginiz yok ise en pahalı cihazı alsanız da yapabileceğiniz çok fazla bir şey yok. Ekonomik şartları da göz önünde bulundurursak ben uygun fiyatlı F/P bir ürünle başlamanızı tavsiye ederim. Konuya hakim oldukça cihaz ihtiyacınız şekillenecektir. İlk aldığınız cihazın yeri başka oluyor elbet. Ama zamanla farklı cihazlar tanıdıkça artık yetersiz gelebiliyor.

# Antenler

Çok fazla anten tipi var, amatör telsizciler deneysel antenler yaparak kazanç artırmaya, daha uzaklardaki sinyalleri toplamaya çalışmakta. Burada başlık başlık hepsini açıklamak istersem eminim sıkılırsınız, ancak yeni başlayan bir amatörün kolaylıkla kendi emeğiyle yapacağı iki tür anten var. Bunun dışında popüler anten türlerinden biri de Yagi anten.

## Flower Pot (Çiçek Saksısı) Anten

Plastik bir su borusu ve RG-58 Kablo ile belirlenen ölçülere sadık kalınarak yapıldığında ölçüme gerek kalmaksızın çalışabilen, başlangıç ve ilerleyen aşamalarda işinize yarayabilecek bir anten modeli. İlerleyen zamanlarda Türkçe olarak bu antenin adım adım yapım aşamalarını paylaşacağım. Şuan evimin çatısında dikili halde mevcut.

![Flower-Pot](https://lh3.googleusercontent.com/proxy/X3I_nHh-5UlMlt9dWp6PrZYFQo5Pu6v3FRBwI0A2sGkb3oKMUKhAusRzGNBfhygZHVNQWiDk4Y4Wns_q0yk7kZxFdnnbWDTPuYMbhNXRyc8kTwO4jLZpzcz7FV4PNKRKYnKXbZ1AHA)

## J-Pole Anten

Ölçüleri önceden belirlenmiş aluminyum çubuklar ve bir tane konnektör kullanarak kolayca yapabileceğiniz bir anten modeli. İlerleyen zamanda yapıp, aynı zamanda yapımını paylaşacağım anten modeli.

![JPole](https://lh3.googleusercontent.com/proxy/VZoUbcCZk40P6u4nIk93SKM8jxHtr4d5SlyKVSULkEptY1sEVttpopVYVyxFPImeH6jtm5OkWp-ob13M5ZX29MmXygmJMPe2muk3LjiKmT819qARsy-TdE4tLpDgyEvxNmcrgfAXpg)

## Yagi Anten

Diğer iki anten gibi 360 derece dinleme yapabileceğiniz bir model değildir. Tamamen dinleme ve gönderme yapmak istediğiniz yöne doğru döndürmeniz gerekmektedir. Uydu dinlemeleri için de ideal olan aynı zamanda simpleks görüşmelerde başarı sağlayan bir anten modelidir.

![Yagi](https://st3.myideasoft.com/idea/dm/54/myassets/products/052/eantenna-ea270zb9-vhf-uhf-yagi-anten.JPG)

# Amatör Telsiz Lisansı

Ülkemizde verme ve kontrol etme yetkisi Kıyı Emniyeti Genel Müdürlüğüne ait olan, amatör telsizcilere tahsis edilen çağrı işaretlerinin bulunduğu ve resmi olarak amatör telsizci olma yeterliliği taşıdığını gösteren belgedir.

## Belge Sınıfları

Belge ülkemizde 3 sınıf halinde veriliyor. A, B ve C sınıfları. Uluslarası platformda da 3 sınıfta Harec, Novice, Entring şeklinde verilmektedir. A/B için tek sınav, C için tek sınav yapılmakta ve A/B Sınavından 60-75 arası alanlar B, 75-100 arası alanlar A sınıfı belge almaya hak kazanıyor. C sınıfı sınavından 60 ve yukarısı alanlar C sınıfı belge almaya hak kazanıyorlar.

En temel seviye amatör telsizcilik haklarına sahip olmak için  C sınıfı belge almanız yeterliyken, B ve A ile yapabileceklerinizin kapsamı daha da genişlemekte.
Kullanabildiğiniz frekans ve güç aralıklarının değişmesi ve istasyon kurma gibi yetkileriniz oluşuyor. HF Frekanslarda uluslararası görüşmeler yapabiliyorsunuz. Röle kurma, sorumluluğunu alma gibi yetkiler için yine A sınıfı belgeye ihtiyacınız var.

## SWL

Dinleyici belgesi. 3-30Mhz aralığındaki kısa dalga yayınlarını dinlemek, dinlediğiniz istasyonlara SWL belge numarası göndererek QSL kart alabilmeniz için verilen belgedir. Amatör telsizci olduktan sonra çağrı işaretinizi kullanmanız da mümkün olsa da, eğer SDR ile veya Dünya Radyosu benzeri bir alet ile çalışıp kısa dalga dinleme yapıyorsanız SWL belgesine de sınavsız, E-Devlet üzerinden talep ile sahip olabilirsiniz.

# Belge Alma Süreci - (2020)

Sınavların Milli Eğitim Bakanlığına devredilmesi sonucunda süreç bir miktar değişti. Telegram ve Whatsapp gruplarında yönlendirme ile çoğu kişiye başvuru konusunda yardımcı olduk ancak internette arayıp bu sayfaya gelen birileri olursa buradan da anlatmak isterim.

[Kıyı Emniyeti Genel Müdürlüğü - E-Hizmetler](https://www.kiyiemniyeti.gov.tr/ehizmetler/index) sayfasına tıklıyoruz. Açılan sayfadan [Sınav Ön Başvuru](https://www.kiyiemniyeti.gov.tr/ehizmetler/amator_telsiz_sinavi_on_basvuru) seçeneğini takip ederek önce E-Devlet Şifremiz ile giriş yapıyoruz. Sonrasında "Milli Eğitim Bakanlığı" seçeneğini seçerek önümüze çıkan formu dolduruyoruz. Dikkat etmemiz gereken en önemli noktalardan biri fotoğraf konusu. Başvuruda kullandığınız fotoğraf biometrik olmak zorunda. Yeni tip kimliğinizde ve sürücü belgelerinizde kullanılan fotoğraflardan olmak zorunda, arkafonu beyaz. Fotoğrafı yükledikten sonra oradaki ekranda kırpma ve düzenleme imkanı sunuluyor. Sağ taraftaki küçük karenin içine yüzünüzü sığdıracak şekilde tanımlamanız yeterli. Yüzünüzü oradaki çizgi şeklindeki insan siluetine yerleştirmek zorunda değilsiniz. Fotoğraf konusunda dikkatli olun, eğer şartlara uygun değilse reddedilme şansınız var. Eğer öğrenciyseniz öğrenci belgesi de yüklerseniz kart ücreti ödemesinde indirim sağlanmakta. Ayrıca Fizik ve Elektronik temellerde eğitim alan bölümlerden mezunsanız (başvuru formunda yazılı bir ya da birden fazla bölümden biri) teknik kısımdan muaf olabilmektesiniz.

Yine başvuruda Covid-19 dönemi boyunca her türlü kurumda kullanma zorunluluğunuz olan geçerli bir HES kodunu da bildirmeniz gerekiyor. Bunların dışında formu kişisel bilgilerinize ve sınav yeri tercihinize göre doldurup onay beklemeye başlıyorsunuz. Başvurunuz onaylandıktan sonra (birkaç gün de olabilir bir kaç hafta da) başvuruda belirttiğiniz telefon numarasına bir sms alacaksınız.

Başvurunuzun onaylandığına dair mesaj aldıktan sonra [MEB Ödeme](https://odeme.meb.gov.tr/) sayfasına girip ana sayfadaki formu doldurarak Kıyı Emniyeti Genel Müdürlüğü Amatör Telsizcilik Sınavı'nı seçip ödeme sayfasına ilerliyoruz ve kredi/banka kartımız ile ödeme yapıyoruz. Eğer online ödeme kullanmak istemiyorsanız Ziraat Bankası/Halkbank/Vakıf Bankası ATM'lerinden Sınav ödemeleri kısmından Kimlik Numaranızı tuşlayıp ödemenizi yapabilirsiniz. Sınav ücreti herkes için sabit 115 TL'dir.

Ödememizi yaptıktan sonra MEB'den sınav yerimizin ve zamanının belirlendiğine dair bir SMS daha alıyoruz. SMS aldıktan sonra 1 saat kadar bekleyip [Kıyı Emniyeti Genel Müdürlüğü - E-Hizmetler](https://www.kiyiemniyeti.gov.tr/ehizmetler/index) adresine girip [E-Sınav Belgesi Sorgulama](https://www.kiyiemniyeti.gov.tr/ehizmetler/telsiz_sinav_giris_belgesi_sorgula) seçeneğine tıklayıp hazırda bulunan başvurumuzun sonundaki sınav belgesini indir seçeneğine tıklıyoruz. Açılan PDF dosyasının çıktısını alıyoruz ve belirtilen tarihte sınavımıza giriyoruz.

Sınavdan çıktıktan 15 Dakika sonra
[E-Sınav Belgesi Sorgulama](https://esinav.meb.gov.tr/SonucAciklama.aspx) sayfasından sonucunuzu görebilirsiniz.

Buradan sonrasında KEGM'nin sizin sınav sonucunuzu görüp sizi borçlandırmasını beklemeniz gerekiyor. [Bu sayfadan](https://www.kiyiemniyeti.gov.tr/ehizmetler/telsiz_isletme_mud_borc_sorgulamalari) yapacağınız sorgulama sonucunda kart ücreti borcunuzun görüntülenmesi gerekmektedir. Öğrenciler için 45, siviller için 90 TL olarak borç yansımakta. Buradaki borcu kredi/banka kartınız ile ödeyebilirsiniz.

En son adım olarak [bu dilekçeyi](https://www.kiyiemniyeti.gov.tr/userfiles/file/AmatorTelsiz/AmatorTelsizBelgesiKazananBasvuruYazisi.pdf) çıktı alıp dolduruyorsunuz ve tarayıcı ile tarayıp "amatortelsiz@kiyiemniyeti.gov.tr" adresine mail ile gönderiyorsunuz. Mail başlığına "Ad Soyad - Amatör Telsiz Yeni Belge" olarak yazabilirsiniz. Lütfen bir kez mail atın. Mailiniz işleme alındığında size yanıt olarak işleme alınmıştır şeklinde bir bilgilendirme gelecek. Buradan sonra beklemeye geçiyoruz. Müdürlük bu dönemlerde çok aşırı yoğun olduğu için 10 gün civarında geri dönüş yaptığı da oluyor bir kaç gün içinde dönüş yaptığı da oluyor. Size tekrar bir mail gönderilmiyor, ancak belgeniz KEGM E-Hizmetler sayfasına gönderiliyor.

[KEGM Belge Oluşturma sayfası](https://www.kiyiemniyeti.gov.tr/ehizmetler/amator_telsiz_belge_olustur) üzerinden ara ara E-Devlet şifreniz ile giriş yapıp belgenizin gelip gelmediğini kontrol edebilirsiniz. Belgeniz geldiğinde çağrı işaretinizi öğrenebilirsiniz.

# Sınav içeriği ve sorular

Sınavın içeriğinde size Teknik alandan 15, İşletme alanından 20, Uluslararası alandan 15 olmak üzere toplamda 50 soru yöneltilecek. Her soru iki puan olarak değerlendirilecektir.

Sorular Kıyı Emniyeti Genel Müdürlüğünün yayınladığı 400 soruluk bir havuzdan çıkmaktadır. Bu sorulara çalışmanız, nasıl çözüldüklerini anlamanız sınavı geçmeniz için yeterli olacaktır. Ezber yapmak yerine soruları öğrenerek anlamaya çalışırsanız sizin için daha faydalı olacaktır. Hemen hemen hepsi amatörlük döneminizde işinize yarayacak konular. İşletme ve Uluslarası kısım telsiz kullanımı sırasında, Teknik kısım ise anten ve haberleşme cihazlarının yapım ve tamiri konusunda işinize yarayacaktır.

Soru havuzuna [bu linkten](http://www.bayrakkonferans.com/sorubankasi.rar) ulaşabilirsiniz. Sorulardan oluşan online deneme sınavına [bu linkten](https://antrak.org.tr/online-sinav/) ulaşabilirsiniz.

Cevapları işaretlenmiş şekilde olan soru kaynağına ulaşmak için [bu bağlantıyı](https://amatortelsiz.com.tr/sinav-soru-bankasi) takip edebilirsiniz.

# Amatör Alfabe

Uluslarası alanda Fonetik Alfabe adını verdiğimiz alfabeyi kullanarak harfleri kodlamaktayız. Buna ek olarak Milli Fonetik Alfabemiz de mevcut. Genel olarak Uluslarası Fonetik Alfabe kullanılmaktadır. Harfler ve seslendirmeleri bu şekildedir.

## Fonetik Alfabe

![Fonetik Alfabe](https://www.tamsat.org.tr/tr/wp-content/uploads/2010/04/uluslararasi_fonetik_alfabe.jpg)

## Milli Fonetik Alfabe

![Milli Fonetik Alfabe](https://www.tamsat.org.tr/tr/wp-content/uploads/2010/04/milli.fonetik_alfabe.jpg)

# Bölge Haritası

Türkiye (TA) Amatör Telsizcilik faaliyetleri kapsamında 10 bölgeden oluşmaktadır. (TA0 Adalar) 10 ayrı bölgenin kapsadığı iller aşağıdaki haritada gösterilmiştir.

![Milli Fonetik Alfabe](https://i1.wp.com/www.ta4aws.com/wp-content/uploads/2017/06/TA-B%C3%B6lge-Haritas%C4%B1.jpg)

# Kısa Kodlar ve Anlamları

Amatör Telsizcilikte “Q” kodları kullanılmasındaki amaç, mors kodları ile uzun cümleler yazılmasının önüne geçip, zamandan tasarruf etmekti. Ancak konuşurken de aynı durum geçerlidir.

Zamanla ses ile yapılan görüşmelerde de “Q” kodları kısaltma olarak aynı amaçla kullanılmaya başlanmıştır.

**QRA** İstasyonunuzun adı nedir?
**QRA** İstasyonumun adı ………. dır

**QRB** İstasyonumdan ne kadar uzaktasınız?
**QRB** İstasyonunuzdan ____ km uzaktayım.

**QRD** Nereye gidip nereden geliyorsunuz?
**QRD** ____ gidiyorum, ____ den geliyorum.

**QRG** Tam olarak frekansımı söyler misiniz?
**QRG** Tam olarak frekansınız ___ dır

**QRH** Frekansınız değişiyor
**QRH** Evet değişiyor.
**QRH** Frekansım değişiyor mu?
**QRH?** Frekansım değişiyor mu?

**QRI** Gönderme tonu nasıl? (RST deki T)
**QRI** Gönderme tonu 1(iyi), 2(değişken), 3(kötü)

**QRK** Sinyalimin yada istasyonumun anlaşılırlığı/okunabilirliği nasıl? (RST deki R)
**QRK** Anlaşılır 1(kötü), 2(zayıf), 3(orta), 4(iyi), 5(çok iyi)

**QRL** Meşgul müsünüz?
**QRL** Meşgulüm.

**QRM** Göndermeme başka sinyal karışyor mu?
**QRM** 1(yok), 2(hafif), 3(orta), 4(güçlü), 5(aşırı)

**QRN** Statik gürültüden (atmosfer parazitlerinden) etkleniyor musun?
**QRN** 1(yok), 2(hafif), 3(orta), 4(güçlü), 5(aşırı)

**QRO** Güç arttırayım mı?
**QRO** Evet, güç arttırın.

**QRP** Güç azaltayım mı?
**QRP** Evet, güç azaltın

**QR**Q** Gönderme hızını arttırayım mı?
**QR**Q** Evet, gönderme hızını arttırın

**QRS** Gönderme hızını azaltayım mı?
**QRS** Evet, gönderme hızını azaltın

**QRT** Göndermeyi durdurayım mı?
**QRT** Göndermeyi durdurun lütfen

**QRU** Başka mesajınız var mı?
**QRU** Başka mesajım yok

**QRV** Hazır mısınız?
**QRV** Hazırım

**QRW** X istasyonuna x frekansından çağrı yaptığınızı bildireyim mi?
**QRW** Evet, x istasyonuna x frekansından çağrı yaptığımı bildirin lütfen

**QRX** Beni tekrar ne zaman çağıracaksınız?
**QRX** Saat 00:00 (UTC) de frekansından çağıracağım

**QRY** Kaçıncı sıradayım?
**QRY** Sıranız ____ dır

**QRZ** Beni kim arıyor?
**QRZ** Sizi arayan ____

**QSA** Sinyalimin kuvveti nedir?
**QSA** S1 – S9

**QSB** Sinyalimin gücünde dalgalanma var mı?
**QSB** Evet dalgalanma var

**QSD** Gönderdiğim mors kodları doğrumu, anlaşılıyor mu?
**QSD** Kodlarınız yanlış, sinyaliniz bozuk.

**QSI** Araya giremiyorum, x istasyonuna x KHz gönderisine giremediğimi iletin

**QSK** Beni gönderme arasında duyabiliyor musunuz?
**QSK Evet duyabiliyorum araya girebilirsiniz

**QSL** Mesaj alındı mı, onaylar mısınız?
**QSL** Alındığını onaylıyorum

**QSN** Beni ya da x işaretli istasyonu x frekansı üzerinden duyabildiniz mi?
**QSN** Sizi ya da x işaretli istasyonu x frekansı üzerinden duydum

**QSO** x istasyonu ile doğrudan ya da aracı ile haberleşebiliyor musunuz?
**QSO** x istasyonu ile haberleşebiliyorum

**QSP** X istasyonuna aktarır mısınız?
**QSP** X istasyonuna aktarıyorum

**QSR** Çağırı frekansında çağırımı tekrar edeyim mi?
**QSR** Çağırınızı çağrı frekansında tekrarlayın, duyamadım

**QSS** Hangi frekansını kullanacaksınız?
**QSS** Çalışma frekansı x KHz (sadece frekansın son üç hanesi)

**QST** Bütün istasyonlara genel çağrı

**QSU** X frekansı üstünden gönderme yapayım mı ya da yanıt vereyim mi?
**QSU** X frekansı üstünden devam edin ya da X frekansından devam edin
**QSV** Kontrol veya ayar amacı ile devamlı V (…-)  harfi göndereyim mi?
**QSV** Buradan, veya X frekansı üstünden devamlı V harfi gönderin

**QSW** Bu frekans ya da x frekansı üstünden gönderme yapacak mısınız?
**QSW** Bu frekans ya da x frekansı üstünden gönderme yapacağım

**QSX** Beni x frekansı üstünden mi dinleyeceksin?
**QSX** x frekansını dinliyorum

**QSY** Gönderme frekansımı değiştireyim mi?
**QSY** Göndermeyi x frekansına değiştirin

**QSZ** Gönderdiğim kelime veya grubu tekrarlayayım mı?
**QSZ** Evet tekrarlayın

**QTA** Xxx numaralı mesajı iptal edeyim mi?
**QTA** xxx numaralı mesajı iptal edin

**QTB** Kelime sayım ile mutabık mısınız?
**QTB** Mutabık değilim. Her kelime veya grubun ilk harfi veya rakamını tekrar edeceğim

**QTC** Göndereceğiniz kaç mesaj var?
**QTC** X mesajım var

**QTH** Mevkiniz nedir?
**QTH** Mevkim x (isim ya da enlem-boylam)

**QTR** Saat kaç?
**QTR** Saat x UTC

# Röleler

Telsiz cihazlarının birbirleri ile uzak mesafelerden baglanti kurabilmesini saglayan sabit giriş ve çıkış frekanslari bulunan tekrarlayıcı olarak da bilinen cihazlardır. Uzak mesafelerdeki kişilerin birbiri ile görüşmesine aracılık etmek için kurulmuştur.
Türkiye'nin hemen hemen her ilinde birden fazla röle bulunmakta.

[Bu adresten](http://www.ta2kb.com/tarole.asp) kendi ilinizdeki röleleri görüp giriş frekansları ve ton bilgilerine erişebilirsiniz.

Çook uzun bir yazı oldu biliyorum, umarım sıkılmazsınız. Ancak birkaç aydır takip ettiğim Telegram ve Whatsapp gruplarında tekrar tekrar sorulan bu soruları not aldım ve bir yazıda elimden geldiğince hepsini anlatmaya çalıştım. Umarım faydalı olmuştur. Amatör belgeniz hayırlı olsun, eğer çağrı kodunuz varsa lütfen yorumlara bırakın, tanışalım.

TA4ADP - Hakan TERMAN
