---
title: 2022 Z Raporu
tags: [2022, 2022 yılı, hayatıma neler kattı, 2022 özeti]
header:
  teaser: /assets/images/posts/2022ozet.jpeg
  image: /assets/images/posts/2022ozet.jpeg
  caption: "Fotoğraf Sahibi : [Iuri Akopov](https://500px.com/p/iuriakopov)"
category: Kisisel
layout: single
permalink: /kisisel/2022-Z-Raporu/
---

Merhabaa,

2021 için yazmayı unuttuğum bir yazı oldu. Bugün yazarım yarın yazarım derken bir yıl bitmiş gitmiş. Öyle ki bunu blogu takip eden bir okuyucumun mesajı ile fark ettiğimde yılın son dönemleriydi.

Kısaca 2021'den de bahsederek 2022'ye geçeceğim.

2021 benim için biraz sürprizli, biraz farklı bir yıl oldu. Mart ayının son dönemlerinde bir iş başvuruma dönüş alarak yaklaşık 7-8 ay sürecek bir iş tecrübem başladı. Çok yoğun geçen bir dönem olduğu için hiç bir şeye vakit ayıramadım, hiç bir kimseye zamanım kalmadı. Çok şey öğrendim ama gerçekten iş konusunda dolu dolu geçen bu yılda kendime çok az zamanım kaldı. O tempo ile sürekli olarak devam etmek mümkün olmayınca sene sonuna doğru bir iş değişikliği planladım ancak planladığım gibi gitmedi. Bodrum gibi cennetten bir parça diyebileceğimiz bir ilçede olmama rağmen günlerimin bir çoğu birbirinin aynısı şeklinde geçti diyebilirim. Bu arada 2021 Temmuz itibariyle Trakya Üniversitesi'nden mezun oldum ve aktif öğrencilik hayatım sona erdi.

2022 ise 2021'in tam tersi olarak iş konusunda çok boş geçti, öyle ki uzun çalışma saatlerine alıştıktan sonra sürekli olarak evde kalmak oldukça can sıkıcıydı. İş başvurularıma olumlu dönüş alamamamın sebebi ise askerlik tecilimin son dönemlerine yaklaşmış olmamdı. Haliyle bir an önce aradan çıkarmam gereken bir askerlik durumu ufukta görünür oldu.

O zamana kadar ufak tefek parça işlerle vakit geçirip kendime az biraz kazançlar çıkarmaya çalıştım. 2020 Z Raporunda bahsettiğim amatör telsizcilik olayına aynen devam bu arada. Şuan için 3 el telsizi ve her gün artan tecrübe ve merakla bu hobiye olan ilgim hızla devam ediyor.

Ocak 2022 itibariyle ailemize katılan bir minik dostumuz oldu. İngiliz Cocker cinsi bir köpeğimiz var. Bu yıl için en yakın arkadaşlarımdan biri oldu diyebilirim. Kendisi ile 2022 yaz günlerinde yürüyüşlerle ve bahçede yuvarlanmalarla uzunca vakit geçirdik.

![Limon](/assets/images/posts/yazi/limon.jpeg)

Geçen sene bedelli yapar aradan çıkarırım diye düşündüğüm askerlik olayı fiyatların artması sebebiyle 6 ay yapıp aradan çıkarayım düşüncesine dönüştü. Sonrasında ise neden uzun dönem, yedek subay olarak yapmıyorsun sorusu geldi. 6 ay fazladan askerlik yapıp üzerine bir miktar da birikim yapma şansım olacaktı ayrıca hem askerlik görevimi mesleğimle hizmet ederek yapma imkanım olacak ve subay olarak görev yapmak benim için de oldukça onur verici olacaktı. Haliyle bu düşünce beni askerlik hizmet tercihimi "Yedek Subay Olmak İstiyorum" seçeneğini işaretlemeye yönlendirdi. O tarihten itibaren bugün belli olacak yarın belli olacak diye devam eden bekleyişim Ekim sonunda sona erdi. Kasımda kendimi askeri kamuflaj içinde buldum :)

O süreci anlattığım ayrıca bir yazım olacak, hem yedek subaylık düşünen hem de benim eğitim aldığım yere yolu düşen arkadaşlara bir yol göstermesi amacıyla bir yazı daha planlıyorum.

Yılın son günleri oldukça hızlı gelişmelerle devam etti, şehir değişikliği, yeni bir ev gibi olaylar ardı ardına geldi. Daha önce gezmek için geldiğim o sokaklar artık yaşadığım şehrin sokaklarına dönüşüverdi.

Özetle bakarsak iyisiyle, kötüsüyle güzel bazen sıkıcı bazen eğlenceli olan bir yıl oldu. Yeni ve değerli insanlarla tanıştım, vakit geçirdim. Bilmediğim çok şey öğrendim. Kısa ama güzel vakitler geçirdim. Saatlerin yetmediği, günlerin yetmediği dönemler oldu. Yine her zamanki gibi fazla güvenip sonunda üzüldüğüm insanlar da oldu elbette. Ama herkes nasıl hatırlanacağını kendisi seçiyor diyelim. Canım sıkılıyor diye düşündüğüm günleri aradığım günlerim oldu.

Bu yazıyı okuyan dostlarım, umarım güzel, sağlıklı ve kayıpsız bir yıl geçirmişsinizdir.

2023'ün hepimize bol şans, bol mutluluk, sağlık, özgürlük ve bol gülümsemeli 365 gün getirmesi dileğiyle.. Mutlu Yıllar !
